Manubri





Titolo originale: Ungeduld des Herzens

Traduzione dal tedesco di Lucia Paparella

Revisione di Giampiero Dati

Prima edizione digitale 2017

© 2014 Lit Edizioni s.r.l.

Elliot è un marchio di Lit Edizioni

Sede operativa: Via Isonzo 34, 00198 Roma

Tutti i diritti riservati

info@elliotedizioni.it

www.elliotedizioni.com

ISBN : 978-88-6192-604-2





Stefan Zweig

L’IMPAZIENZA DEL CUORE

Traduzione di Lucia Paparella





“A chi ha, sarà dato”. Queste parole del Vangelo possono essere tranquillamente trasformate così da chi scrive: “Sarà narrato molto a chi molto ha narrato”. Non c’è niente di più sbagliato dell’idea comune che nel poeta lavori incessantemente la fantasia e che inventi infinite vicende e storie attingendole da un’inesauribile provvista. In realtà, invece di inventare, ha solo bisogno di lasciarsi trovare da persone e da fatti che lo cercano incessantemente come loro narratore, poiché ha conservato la capacità di saper guardare e ascoltare: a chi ha spesso tentato d’interpretare dei destini, molti confidano il loro.

Anche questa vicenda mi è stata raccontata quasi per intero nella forma in cui è narrata qui e in modo assolutamente inatteso. L’ultima volta che mi trovai a Vienna la sera, stanco per molte faccende, cercai un ristorante alla periferia della città perché supponevo che non fosse più di moda da molto tempo, e quindi poco frequentato. Appena arrivato, però, mi accorsi un po’ stizzito del mio sbaglio. Subito dal primo tavolo si alzò un conoscente con tutti i segni di una vera gioia, che io non ricambiai con la stessa intensità, e mi invitò a sedere vicino a lui. Sarebbe inesatto affermare che quello zelante signore fosse una persona molesta o antipatica; apparteneva soltanto alla categoria dei socievoli e invadenti che, con la stessa assiduità con cui i ragazzi fanno collezione di francobolli, raccolgono conoscenze e sono orgogliosi in modo speciale di ogni esemplare della loro collezione. Per questo tipo bonario e originale, il quale era inoltre un archivista molto attivo e dotto, l’intero scopo della sua vita risiedeva nella modesta soddisfazione di poter aggiungere, con vanitosa naturalezza, a ogni nome che di tanto in tanto si leggeva nei giornali «un mio buon amico» oppure «ah! L’ho visto proprio ieri» oppure «il mio amico A. mi ha detto e il mio amico B. ha sostenuto» e così via per tutto l’alfabeto. Accadeva anche che alle premières mostrasse la sua gioia applaudendo gli amici, e la mattina dopo comunicava telefonicamente le sue congratulazioni a ogni attrice; non dimenticava nessun compleanno, taceva le notizie spiacevoli dei giornali e mandava gli elogi con cordiale partecipazione. Non era dunque cattivo, perché sinceramente premuroso, felice se gli si chiedeva un piccolo piacere o se poteva arricchire di un nuovo oggetto la preziosa collezione delle sue conoscenze.

Ma è inutile descrivere in modo più accurato l’amico Adabei* – sotto questa classificazione generalmente si comprende, a Vienna, quella specie di bonari parassiti che costituiscono il variegato gruppo degli snob – perché ognuno li conosce e sa che è impossibile opporsi senza scortesia alla loro commovente inoffensività. Così mi sedetti rassegnato accanto a lui ed era già trascorso un quarto d’ora di chiacchiere quando entrò nel locale un signore alto, che colpiva per il vivo colorito giovanile in contrasto con le tempie brizzolate; una certa rigidezza nel portamento tradiva subito in lui un ex militare. Il mio vicino si scosse e lo salutò con quella tipica premura che lo distingueva, ma il nuovo ospite rispose con più indifferenza che cortesia e non aveva ancora fatto l’ordinazione al cameriere, accorso subito premurosamente, che già il mio amico Adabei si era voltato verso di me mormorandomi a bassa voce: «Sa chi è quello là?». Conoscendo la sua ambizione da collezionista di mettere in mostra ogni esemplare un po’ interessante della sua collezione

con molte lodi, e temendo lunghe spiegazioni, risposi un «no» indifferente e continuai a mangiare il mio pezzo di torta. Ma la mia indolenza eccitò ancora di più quel raccoglitore di nomi, il quale, coprendosi prudentemente la bocca con la mano, sussurrò: «È quell’Hofmiller dell’Intendenza Generale, lei lo saprà, quello che in guerra è stato insignito dell’Ordine di Maria Teresa». E poiché questo fatto non sembrava colpirmi nel modo desiderato, cominciò con entusiasmo una conferenza da manuale per raccontarmi quanto questo ufficiale di cavalleria Hofmiller avesse fatto in guerra, prima in cavalleria, poi in quel volo di ricognizione sul Piave, in cui lui solo aveva abbattuto tre aeroplani, e finalmente nella compagnia di mitraglieri, in cui aveva occupato per tre giorni una posizione al fronte e l’aveva mantenuta – tutto questo con molti particolari che qui lascio da parte – e sempre mostrando il suo immenso stupore, perché io non avevo mai sentito parlare di quest’uomo straordinario che l’imperatore Carlo in persona aveva distinto con la decorazione più rara dell’esercito austriaco.

Involontariamente mi lasciai tentare a dare un’occhiata all’altro tavolo per vedere a due metri di distanza un eroe patentato. Ma allora incontrai uno sguardo duro, irritato, che pareva dicesse: «Quell’individuo ha detto qualcosa di me? Non c’è niente da guardare!». Contemporaneamente quel signore spinse la sedia di fianco con un evidente movimento ostile e ci rivolse decisamente le spalle. Con un po’ di vergogna, distolsi lo sguardo ed evitai di rivolgerlo anche solo alla tovaglia di quel tavolo. Poco dopo mi congedai da quel bravo chiacchierone e nell’uscire notai che si era subito trasferito al tavolo dell’eroe, probabilmente per dare un rapporto su di me altrettanto dettagliato quanto quello che mi aveva dato su di lui.

Questo fu tutto. Uno scambio di sguardi, e avrei certo dimenticato quell’incontro fuggevole, ma il caso volle che il giorno seguente in una piccola riunione rivedessi davanti a me quel signore scostante che, del resto, nello smoking serale sembrava ancora più notevole ed elegante del giorno prima nel semplice abito sportivo. Entrambi facemmo fatica a nascondere un sorrisetto, quel sorriso d’intesa tra due persone che in mezzo a un gruppo hanno in comune un segreto. Lui mi riconobbe subito, come io riconobbi lui, e probabilmente ci divertimmo entrambi ripensando allo sfortunato tentativo del giorno prima. Inizialmente evitammo di parlarci, cosa del resto completamente inutile, poiché intorno a noi ferveva già una vivace discussione. Il soggetto di quella discussione è subito detto se accenno che ebbe luogo nel 1938. I futuri cronisti del nostro tempo stabiliranno che nel 1938 quasi ogni discorso, in ogni paese della nostra Europa turbata, era dominato dalle supposizioni sulla probabilità o improbabilità di una nuova guerra mondiale. Inevitabilmente quel soggetto affascinava ogni riunione e a volte si aveva l’impressione che non fossero i singoli uomini, nelle supposizioni e nelle speranze, a sfogare la loro paura, ma che fosse la stessa atmosfera eccitata dall’aria del tempo, carica di misteriose tensioni, a volersi esprimere.

Il padrone di casa, avvocato di professione e autoritario per carattere, iniziò la conversazione; dimostrò con i soliti argomenti la solita stupidaggine che la nuova generazione, sapendo cosa fosse la guerra, non si sarebbe lasciata cogliere così alla sprovvista in un nuovo conflitto. Giù alla mobilitazione i fucili avrebbero sparato a ritroso e specialmente i vecchi soldati del fronte come lui non avrebbero dimenticato ciò che li aspettava. L’ardita sicurezza con cui lui, mentre diecimila e centomila fabbriche preparavano esplosivi e gas tossici, allontanava la possibilità di una guerra con un gesto indifferente, come quello con cui con un colpetto dell’indice scuoteva la cenere della sua sigaretta, mi irritò. «Non si deve sempre credere quel che si vorrebbe vedere realizzato» risposi con fermezza. Gli uffici e le organizzazioni militari che dirigono la macchina della guerra non avevano certo dormito e, mentre noi ci cullavamo con delle utopie, utilizzavano a fondo il tempo della pace per organizzare in anticipo le masse e averle poi in pugno, pronte a sparare. Già ora, in tempo di pace, il servilismo generale, grazie al perfezionamento della propaganda, era cresciuto in proporzioni incredibili e bisognava rendersi chiaramente conto che dal momento in cui la radio avrebbe lanciato nelle case la notizia della mobilitazione non c’era da aspettarsi resistenza in nessun luogo. Quel granellino di polvere che è l’uomo oggi, con la sua volontà, non contava più niente.

Naturalmente avevo tutti contro di me, poiché nella pratica sperimentata l’istinto dell’autoinganno fa sì che l’uomo cerchi di liberarsi interiormente da pericoli noti dichiarandoli inesistenti, e il mio ammonimento di guardarsi da un facile ottimismo doveva risultare poco gradito in confronto a una tavola splendidamente apparecchiata nella stanza accanto.

Inaspettatamente il cavaliere di Maria Teresa appoggiò la mia tesi, proprio lui, nel quale il mio falso istinto aveva supposto un oppositore. Sì, dichiarò con veemenza, era una pura assurdità calcolare il volere o il non volere dell’uomo oggigiorno, poiché nella prossima guerra la vera azione sarebbe toccata alle macchine e gli uomini sarebbero stati degradati a diventare una parte delle macchine stesse. Anche nell’ultima guerra non aveva incontrato molti soldati che volevano o non volevano la guerra in modo chiaro. La maggior parte si era trovata coinvolta come una nube di polvere nel vento, rimanendo poi presa nel gran turbine, e ognuno era stato spinto di qua e di là senza volere come un pisello in un sacco. Insomma, forse c’erano persino più individui che si erano rifugiati nella guerra di quelli che erano fuggiti da essa.

Io ascoltavo pieno d’interesse, specialmente per la veemenza con cui continuava a parlare. «Non ci abbandoniamo a illusioni. Se oggi, in un qualunque paese, per una guerra assolutamente estranea, in Polinesia o in un angolo dell’Africa, battesse il tamburo della chiamata, in migliaia e centinaia di migliaia accorrerebbero sotto le bandiere senza saper bene perché, solo per il desiderio di fuggir via da se stessi o da situazioni spiacevoli. La vera opposizione a una guerra io la valuto poco più che zero. L’opposizione del singolo contro un’organizzazione richiede sempre un coraggio molto maggiore che il puro lasciarsi trascinare, esige cioè coraggio individuale, e questa specie di coraggio sta morendo nei tempi della nostra progressiva organizzazione e meccanizzazione. Nella guerra io ho incontrato quasi esclusivamente il fenomeno del coraggio di massa, del coraggio nella fila, e quando si osserva da vicino e con la lente questo concetto, si scoprono dei componenti molto strani; molta ambizione, molta leggerezza e persino noia, ma anzitutto molta paura; la paura di rimanere indietro, la paura di essere derisi, di dover agire da soli e specialmente la paura di mettersi in opposizione allo slancio di massa degli altri; la maggior parte di quelli che sul campo erano considerati i più coraggiosi, li ho conosciuti personalmente da civili, e mi sono sembrati allora eroi molto discutibili». Detto questo, rivolgendosi cortesemente all’ospite che faceva una smorfia, aggiunse: «La prego, non escludo minimamente me stesso».

Il suo modo di parlare mi piacque e avevo voglia di avvicinarmi a lui, ma proprio allora la padrona di casa ci chiamò a cena e, seduti lontano l’uno dall’altro, non avemmo più occasione di parlare. Ci ritrovammo soltanto alla fine della serata nel guardaroba.

«Credo» mi disse sorridendo «che il nostro comune ammiratore ci abbia già indirettamente presentati».

Anch’io sorrisi. «E nel dettaglio, anche». «Probabilmente ha insistito molto nel presentarmi come un Achille e nell’ostentare sul panciotto le mie decorazioni».

«Già, pressappoco». «Sì, è maledettamente orgoglioso di quella decorazione; un po’ come dei suoi libri».

«Che persona buffa! Ma ce ne sono di peggio. Del resto, se le fa piacere, potremmo fare un po’ di strada insieme».

Ci incamminammo. A un tratto si girò verso di me. «Creda pure, non lo dico per dire, quando affermo che per anni niente mi ha fatto soffrire più di questa decorazione di Maria Teresa, troppo appariscente per i miei gusti. Cioè, per essere sincero, quando la ricevetti sul campo, mi fece naturalmente una grande impressione. In fondo ho avuto un’educazione militare e nella scuola dei cadetti ho sentito parlare di questa decorazione quasi leggendaria, che tocca forse a una dozzina di uomini in una guerra, proprio come una stella caduta dal cielo. E per un giovane di ventotto anni una cosa simile ha un gran significato. Ci si trova improvvisamente davanti a tutte le truppe del fronte, tutti ti guardano quando a un tratto sul petto ti luccica qualcosa come un piccolo sole e l’imperatore, la maestà inaccessibile, ti stringe la mano congratulandosi. Ma, vede, questa distinzione aveva significato e valore solo nel nostro mondo militare e quando la guerra finì mi parve ridicolo andare in giro tutta la vita come un eroe patentato, perché una volta, per venti minuti, ho agito con coraggio, e probabilmente non con maggior coraggio di diecimila altri in confronto ai quali ho avuto la fortuna di essere stato notato e ancora, cosa più stupefacente, di uscirne vivo. Già dopo un anno, quando dappertutto la gente fissava quel pezzo di metallo e mi guardava poi con rispetto, mi sentivo disgustato di sembrare un monumento ambulante, e l’irritazione per questa eterna singolarità fu una delle ragioni decisive per cui alla fine della guerra diedi le dimissioni e diventai un borghese».

Continuò più concitato.

«Una delle ragioni» ripeté. «Ma la ragione principale fu un’altra, che le sarà forse più comprensibile. La ragione principale fu che io stesso dubitai profondamente del mio diritto e specialmente del mio eroismo; sapevo, meglio di tutti i curiosoni, che dietro quella decorazione c’era tutt’altro che un eroe, anzi la negazione dell’eroe, uno di quelli che si sono precipitati furiosamente nella guerra solo perché volevano salvarsi da una situazione disperata, più disertori delle proprie responsabilità che eroi del loro senso del dovere. Non so ciò che ne pensa lei, ma a me la vita con un nimbo e con un’aureola da santo sembra innaturale e insopportabile, e mi sentii molto sollevato di non dover più portare in giro sull’uniforme la mia biografia eroica. Ancora adesso mi arrabbio se qualcuno va a riesumare la mia vecchia gloria, e perché non confessarle che ieri fui proprio sul punto di venire al suo tavolo e di ammonire quel chiacchierone che si vantasse di chiunque altro, ma non di me? Tutta la sera il suo sguardo rispettoso mi ha tormentato, e, per smentire quel chiacchierone, avrei voluto obbligare lei ad ascoltare per quali vie traverse sono arrivato al mio eroismo. È una storia molto strana e potrebbe dimostrare che spesso il coraggio non è altro che una debolezza capovolta. Del resto, non avrei nessuna esitazione a raccontargliela anche adesso. Quello che è successo nella vita di un uomo venticinque anni prima non lo riguarda più, appartiene da un pezzo a un altro. Avrebbe tempo? Non l’annoio?».

Naturalmente avevo tempo e passeggiammo ancora un po’ su e giù nelle strade deserte. Di quello che lui mi ha riferito ho cambiato poco, ho detto forse ulani invece di ussari, ho spostato un po’ il punto geografico delle guarnigioni per renderle irriconoscibili e ho cancellato accuratamente tutti i veri nomi. Ma in nessun luogo ho aggiunto cose essenziali inventate da me e non io, ma il narratore comincia adesso a raccontare.





Ci sono due tipi di compassione. L’una, debole e sentimentale, che è una semplice impazienza del cuore di liberarsi al più presto dalla pena per la sventura altrui, non consiste nel soffrire con l’altro, ma è un istintivo allontanare il dolore altrui dalla propria anima. L’altra, l’unica che conta, è la compassione non sentimentale ma creatrice, che sa quello che vuole ed è decisa pazientemente e condividendo il dolore a tener duro fino all’estremo delle proprie forze, e anche oltre.





Cominciò tutto da una sciocchezza, una gaffe, come dicono i francesi, assolutamente innocente. Poi venne il tentativo di rimediare al mio errore, ma quando in un orologio si vuole riparare con troppa fretta una rotella, di solito si guasta tutto il meccanismo. Anche oggi, dopo anni, non riesco a stabilire dove finì la mia mancanza di tatto e dove cominciò la mia colpa. Probabilmente non lo saprò mai.

Avevo allora venticinque anni ed ero sottotenente in servizio attivo al *** reggimento degli ulani. Non posso dire di aver mai provato una passione o vocazione speciale per la vita militare, ma quando in una vecchia famiglia austriaca di impiegati due ragazze e quattro ragazzi sempre affamati siedono a una tavola spoglia, non si sta tanto a pensare alle loro vocazioni, ma si spingono presto a una professione, perché non pesino troppo sul bilancio familiare. Mio fratello Ulrich, che a furia di studiare si era già rovinato la vista, fu mandato in seminario per diventare prete e io, che avevo ossa robuste, fui diretto verso la scuola militare; da quel momento la linea della vita si dipana macchinalmente da sé, senza bisogno di altri sforzi. Lo Stato pensa a tutto. In pochi anni, secondo uno schema prestabilito, il pallido adolescente diventa senza spese l’ufficialetto di primo pelo e viene così assegnato all’esercito. Un giorno, alla festa dell’imperatore, non ancora diciottenne, fui passato in rassegna e poco dopo comparve la prima stelletta al collo; con questa la prima tappa era raggiunta e di lì il turno dei gradi in debite pause si sarebbe svolto da sé come un orologio fino al giorno della pensione e della gotta. Anche la scelta della cavalleria, il ramo più nobile e più costoso dell’esercito, non era stata per niente un mio desiderio personale, bensì il capriccio della zia Daisy, che aveva sposato in seconde nozze il fratello maggiore di mio padre quando era passato dal ministero delle Finanze alla direzione di una banca importante. Ricca e snob com’era, mia zia non permetteva che un parente chiamato Hofmiller come lei “disonorasse” la famiglia arruolandosi in fanteria, e poiché era disposta a pagare questo suo capriccio con un assegno di cento corone al mese, avevo anche l’obbligo di mostrarle la mia gratitudine in ogni circostanza. Nessuno si era mai domandato, e io meno di tutti, se mi piacesse stare in cavalleria e specialmente in servizio attivo. Ma quando ero in sella me la godevo, e i miei pensieri non andavano oltre il collo del cavallo.

In quel novembre 1913 qualche ordine dovette passare da una cancelleria all’altra, poiché a un tratto il nostro squadrone fu trasferito da Jaroslav a un’altra piccola guarnigione al confine ungherese. Non importa dire il vero nome di quella cittadina, poiché due bottoni della stessa uniforme non potrebbero assomigliarsi più di due guarnigioni austriache di provincia. Dovunque gli stessi edifici statali: la caserma, il maneggio, la piazza d’armi, il circolo degli ufficiali e poi tre alberghi, due caffè, una pasticceria, un bar, un varietà di terz’ordine con malinconiche divette che compiacentemente si dividono tra ufficiali e allievi ufficiali. Dovunque il servizio in caserma significa la stessa vuota monotonia di lavoro, divisa ora per ora dallo stesso rigido e antiquato regolamento, e anche le ore di libertà non offrono molte variazioni. Alla mensa gli stessi visi, gli stessi discorsi, al caffè le stesse partite a carte e lo stesso biliardo. A volte ci si meraviglia che il buon Dio si sia compiaciuto di stendere un altro cielo e un’altra campagna intorno ai sette o ottocento tetti di simili cittadine.

Ma la mia nuova guarnigione, in confronto alla precedente in Galizia, aveva un vantaggio: ci passava il treno diretto e da un lato era vicina a Vienna, dall’altro non troppo lontana da Budapest. Chi aveva denaro, e in cavalleria ci sono spesso giovani ricchi anche tra i volontari, in parte vecchia nobiltà e in parte figli d’industriali, se era libero, poteva partire per Vienna col treno delle diciassette ed essere di ritorno alle due e mezza di notte, tempo sufficiente per andare a teatro, oziare sul Ring, fare il viveur e cercarsi un’avventura; i più favoriti dalla sorte vi avevano persino un alloggio stabile o un piedà-terre. Purtroppo queste piacevoli scappatelle erano fuori dalle mie possibilità. Mi rimaneva per distrarmi solo il caffè o la pasticceria, dove andavo spesso e, poiché le partite a carte avevano poste troppo alte per me, mi davo al biliardo o agli scacchi, ancora più economici.

Così un pomeriggio, deve esser stato verso la metà di maggio del 1914, ero là nella pasticceria con il mio compagno di giochi, il farmacista dell’Angelo d’Oro, che era anche vicesindaco. Avevamo già finito le nostre tre partite e si parlava per pigrizia del più e del meno – perché, dove andare in quella cittadina noiosa? – ma la conversazione languiva come una sigaretta consumata. A un tratto si apre la porta e insieme a una gonna svolazzante e a un soffio d’aria fresca entra una bella ragazza bruna, dagli occhi a mandorla, elegantemente vestita, nient’affatto provinciale e soprattutto un viso nuovo in quella maledetta uniformità. Purtroppo l’elegante ninfa non concede neppure uno sguardo alla nostra rispettosa ammirazione. Passa spedita accanto ai tavolini di marmo e va subito al banco per ordinare una dozzina tra pasticcini, torte e liquori. Vedo il signor pasticciere inchinarsi davanti a lei con profondo ossequio; non gli ho mai visto così tesa sulle spalle la cucitura della giacca a coda di rondine. Persino sua moglie, un’abbondante e ordinaria venere di provincia, che si lascia corteggiare indifferentemente da tutti gli ufficiali (spesso si rimane in debito di tante piccolezze fino alla fine del mese), si alza dal suo trono alla cassa e si profonde in molli cortesie. La bella ragazza sgranocchia noncurante un paio di caramelle e chiacchiera con la signora Großmaier, mentre il signor pasticciere annota l’ordinazione; per noi però, che allunghiamo il collo forse troppo curiosamente, nemmeno uno sguardo. Si capisce che la signorina non voglia affaticare la sua bella mano con un solo pacchetto; tutto le sarà puntualmente mandato, come assicura ossequiosa la signora Großmaier. E non pensa nemmeno per un istante di pagare in contanti come noi poveri mortali alla cassa automatica. Non c’è da sbagliare: clientela speciale, di prim’ordine!

Mentre si volta per andarsene a ordinazione finita, il signor Großmaier fa un salto per aprirle la porta. Anche il signor farmacista si alza per fare un rispettoso inchino al suo passaggio. Lei ringrazia con sovrana cordialità. Perbacco, che occhi vellutati color nocciola! Io non riesco quasi ad aspettare che lasci il negozio colmata da tanti complimenti, per chiedere al mio compagno chi sia quel bocconcino prelibato.

«Oh, non la conosce? È la nipote di…» lo chiamerò il signor von Kekesfalva, sebbene il suo nome sia diverso, «Kekesfalva; lei non conosce i Kekesfalva?».

Kekesfalva: getta là quel nome come un biglietto da mille corone e mi guarda aspettando come eco un rispettoso «Ah, naturalmente!» ma io, piovuto soltanto da un paio di mesi nella nuova guarnigione, non so niente di questa divinità misteriosa e chiedo altre spiegazioni che il signor farmacista mi comunica con orgoglio provinciale, naturalmente molto più particolareggiate di quelle riportate qui.

Kekesfalva, mi spiega, è l’uomo più ricco di tutto il circondario. Tutto gli appartiene, non solo il castello di Kekesfalva. «Lo deve aver visto, lo si vede dalla piazza d’armi, a destra della strada maestra, quel castello giallo con la torre piatta e un gran parco antico». Ma anche l’importante zuccherificio sulla strada di R. e la segheria a Bruck e poi a M. l’allevamento di cavalli, è tutto suo, senza contare sei o sette case a Budapest e a Vienna. «Non si crederebbe che ci siano da noi certi ricchi sfondati, e questo sa vivere come un vero magnate. In inverno a Vienna, nel palazzetto della Jacquingasse, in estate in luoghi di cura; qui tiene casa aperta solo in primavera per un paio di mesi, ma perbacco che casa! Quartetti da Vienna, spumanti francesi, il meglio di tutto!». Se mi poteva far piacere, mi avrebbe volentieri introdotto là, poiché – che soddisfazione! – era amico del signor von Kekesfalva: in passato aveva spesso fatto affari con lui e sapeva che gli ufficiali erano sempre bene accetti: gli bastava dire una parola e sarei stato invitato.

E perché no? In questo paesello di provincia si soffoca. Tutte le signore al corso si conoscono di vista e di ognuna si conosce il cappello da estate e quello da inverno, l’abito della domenica e quello dei giorni feriali, sempre uguali. Se ne conosce il cane, la domestica e i bambini, solo a forza di vederli. Si conoscono tutte le arti della grassa cuoca boema della mensa, e non si fa che sbadigliare alla vista del menu sempre uguale alla trattoria. Si conosce a memoria ogni nome, ogni insegna in ogni strada e ogni negozio in ogni edificio, e in ogni negozio ogni vetrina. E quasi come il cameriere Eugen, si sa a che ora compare al caffè il signor giudice e siede all’angolo sinistro vicino alla finestra e alle quattro e mezza in punto ordina un caffè con la panna, mentre il signor notaio arriva proprio dieci minuti dopo, alle quattro e quaranta, e, piacevole variante, ordina per il suo debole stomaco un bicchiere di tè col limone, e racconta le stesse spiritosaggini, fumando lo stesso virginia. Ahimè! Si conoscono tutti i visi, tutte le uniformi, i cavalli, i vetturini, i mendicanti in tutto il circondario, ci si conosce noi stessi fino alla nausea. Perché dunque non uscire una volta tanto da questo buco? E poi quella bella ragazza, quegli occhi castani! Dichiaro dunque con affettata indifferenza (non voglio mostrarmi troppo compiaciuto di fronte al vanitoso fabbricante di pillole) che certo sarebbe un piacere per me fare la conoscenza della famiglia Kekesfalva.

Il bravo farmacista non ha raccontato frottole: due giorni dopo mi porta al caffè tutto orgoglioso, con un gesto di gran concessione, un biglietto stampato, dove il mio nome è scritto a mano, e questo biglietto mi conferma che il signor Lajos von Kekesfalva invita il signor tenente Anton Hofmiller a cena mercoledì della settimana seguente, alle otto. Grazie a Dio, un po’ di educazione si è ricevuta e si sa come comportarsi in un caso simile. Subito, la domenica mattina, nella divisa migliore, guanti bianchi, scarpe di vernice, sbarbatura perfetta, una goccia d’acqua di colonia sui baffi, vado a fare la mia prima visita. Il maggiordomo, vecchio discreto in bella livrea, prende il mio biglietto da visita e mormora scusandosi che i signori saranno molto spiacenti di non potermi ricevere, ma sono in chiesa. Tanto meglio, penso io, le prime visite sono sempre la cosa più odiosa in servizio e fuori servizio. In ogni modo il mio dovere è fatto, e mercoledì sera andrò là e spero di divertirmi. Dunque, penso, l’affare Kekesfalva è sbrigato fino a mercoledì. Ma due giorni dopo, cioè il martedì, con gran piacere vedo in camera mia un biglietto di visita del signor von Kekesfalva, con l’angolo piegato. Benissimo, penso, che gente educata! Due giorni dopo la mia visita, contraccambiano con me, un oscuro sottotenente: un generale non potrebbe desiderare maggior cortesia e rispetto. Mi sento pieno di gioia pensando al mercoledì sera.

Ma sin dal principio una cosa va di traverso; bisognerebbe essere superstiziosi e dare più valore a certe piccolezze. Mercoledì alle sette e mezza sono già pronto: divisa di gala, guanti nuovi, scarpe lucide, pantaloni stirati a dovere, il mio attendente mi sta accomodando le pieghe del mantello e guarda se tutto va bene: ho sempre bisogno dell’attendente, perché nella mia stanzetta male illuminata possiedo soltanto un piccolo specchio a mano. Ecco picchiare alla porta: un piantone. L’ufficiale di servizio, il mio amico, il maestro d’equitazione, conte Steinhübel, mi prega di andare subito da lui al quartier generale. Due ulani, probabilmente ubriachi fradici, si sono azzuffati e alla fine uno ha colpito l’altro alla testa con la carabina. E ora T. è là svenuto, sanguinante, con la bocca aperta. Non si capisce se abbia la testa spaccata oppure no, ma il dottore del reggimento è a Vienna in permesso, il colonnello non si trova, e così il buon Steinhübel – maledizione! – ha proprio mandato a chiamare me perché lo aiuti mentre lui si occupa del ferito, e così devo stendere il verbale e spedire soldati di qua e di là per scovare un dottore, al caffè o altrove. Intanto, sono le otto meno un quarto e vedo bene che prima di una mezz’ora non me la sbrigo. Proprio oggi questa seccatura, proprio oggi che sono invitato! Guardo sempre più impaziente l’orologio, capisco che se rimango lì ancora cinque minuti è impossibile che arrivi in tempo. Ma il servizio, ce l’hanno proprio inchiodato nella mente, è al di sopra di ogni dovere privato, così mi decido a fare l’unica cosa possibile in quella maledetta situazione: mando il mio attendente con una vettura (mi costa quattro corone questo scherzo) dai Kekesfalva e mi scuso se arriverò in ritardo, perché un inatteso ordine di servizio, ecc. ecc. Per fortuna la faccenda non dura troppo a lungo. Il colonnello compare in persona con un dottore e posso finalmente svignarmela.

Ma… nuova disdetta! Proprio oggi non c’è una sola vettura in piazza, e devo telefonare e aspettare che arrivi. Così, quando arrivo nell’anticamera dei Kekesfalva, la grande lancetta dell’orologio segna le otto e mezza invece che le otto e i cappotti nel guardaroba si ammucchiano l’uno sull’altro. Anche dal viso un po’ imbarazzato del domestico capisco che arrivo troppo tardi: che cosa sconveniente, proprio alla prima visita!

Però il domestico, questa volta in guanti bianchi, frac, camicia e viso inamidati, mi tranquillizza (il mio attendente ha già trasmesso il messaggio mezz’ora prima) e mi conduce in un salone a quattro finestre, tappezzato di seta rossa, abbagliante di candelabri di cristallo, di un’eleganza fantastica; non ho mai visto nulla di più sontuoso. Ma purtroppo non c’è nessuno e là vicino sento un allegro tintinnio di piatti. Che rabbia! Me lo immaginavo, sono già a tavola.

Non appena il domestico apre la porta scorrevole arrivo alla soglia, batto i tacchi e mi inchino. Tutti alzano gli occhi; venti, quaranta occhi sconosciuti squadrano il ritardatario che sta sulla porta con aria non troppo sicura. Subito si alza un signore anziano, indubbiamente il padrone di casa, posa il tovagliolo e mi viene incontro porgendomi la mano. Niente di quello che mi ero immaginato; non è il nobile campagnolo magiaro baffuto e grassoccio, dalle guance piene arrossate dal buon vino, il signor von Kekesfalva. Dietro gli occhiali d’oro, occhi stanchi sopra borse grigie, le spalle sembrano un pochino curve in avanti e la voce un po’ bassa e impedita come da una tossetta; con quel viso piccolo, delicato, che finisce in una rada barbetta bianca a punta, lo si potrebbe prendere per uno studioso. La squisita cortesia del vecchio per la mia esitazione mi toglie dall’imbarazzo: no, no, tocca a lui scusarsi, m’interrompe subito. Sa benissimo tutto quel che può accadere in servizio ed è stata una gentilezza speciale da parte mia informarlo: solo perché non si era sicuri dell’ora del mio arrivo si erano messi a tavola. Ma adesso dovevo subito accomodarmi. Più tardi mi avrebbe presentato a tutti i convitati. Per ora, mi porta solo da sua figlia, un’adolescente delicata, pallida, fragile come lui, che mi guarda interrompendo la conversazione con due occhi grigi che mi sfiorano timidamente. Ma io vedo solo come di sfuggita il viso minuto e nervoso, m’inchino prima davanti a lei e poi a destra e a sinistra verso tutti gli altri, che sono evidentemente contenti di non dover deporre forchetta e coltello e disturbarsi con complicate cerimonie di presentazione.

Per i primi due o tre minuti mi sento ancora molto fuori posto. Del reggimento non c’è nessuno lì, non un compagno, non un conoscente né qualcuno dei notabili della cittadina; sono tutti estranei, assolutamente ignoti. Sembrano possidenti del vicinato con le loro mogli e figlie, oppure impiegati statali. Ma solamente borghesi, borghesi, nessuna uniforme all’infuori della mia! E io, sprovveduto e timido, come posso fare conversazione con questa gente sconosciuta? Per fortuna mi hanno dato un buon posto. Accanto a me siede quella ragazza bruna esuberante, la bella nipote, che sembra aver notato il mio sguardo di ammirazione quel giorno alla pasticceria, perché mi sorride amichevolmente come una vecchia conoscenza. I suoi occhi sono come chicchi di caffè e quando ride sembra davvero di sentire il rumore del caffè quando viene tostato. Ha orecchie meravigliosamente piccole, trasparenti in mezzo ai folti capelli scuri, che mi sembrano ciclamini rosa in mezzo al muschio. Ha le braccia nude, morbide, lisce; al tatto devono far pensare alle pesche.

Fa bene stare accanto a una così bella ragazza, e il suo accento ungherese mi fa quasi innamorare. Fa bene trovarsi in una sala così vivamente illuminata e sedere a una tavola apparecchiata con tanta raffinatezza, con il cameriere dietro e davanti i cibi più ricercati. Anche la mia vicina a sinistra, che parla con un accento leggermente polacco, mi sembra, sebbene un po’ massiccia, proprio appetitosa. Oppure è tutto effetto del vino, prima dorato, poi scuro come il sangue e poi lo champagne, che il servitore con i guanti bianchi (stando alle spalle) versa fin troppo abbondantemente da caraffe argentee e da bottiglie panciute? Il bravo farmacista non ha esagerato. Dai Kekesfalva tutto procede come a corte. Non ho mai mangiato tanto bene e non avevo neppure mai sognato che si potesse mangiare così abbondantemente, con tanta raffinatezza. Cibi sempre più costosi e ricercati avanzano da vassoi inesauribili: pesci di un azzurro pallido coronati da lattuga, circondati da pezzi di aragosta, nuotano in salse dorate, capponi si adagiano su larghi strati di riso, budini fiammeggiano nell’azzurro del rum; da bombe gelate torreggiano variopinte dolcezze; frutti che devono aver girato mezzo mondo prima di incontrarsi sono adagiati in cestini d’argento. Non se ne vede la fine; all’ultimo, un vero arcobaleno di liquori rossi, verdi, bianchi, gialli e sigari grossi come asparagi con un caffè delizioso!

Casa signorile, incantata; sia benedetto il buon farmacista! Sera luminosa, felice, clamorosa! Non so se mi sento tanto libero ed entusiasta perché a destra, a sinistra e di fronte anche gli altri hanno adesso occhi brillanti e voci forti, perché anche loro dimenticano l’affettazione e parlano animatamente tra loro: in ogni modo il mio imbarazzo se n’è andato. Chiacchiero senza la minima esitazione, faccio contemporaneamente la corte alle mie due vicine, bevo, rido, guardo con aria provocante, leggera e se, proprio per caso, di tanto in tanto sfioro le belle braccia nude di Ilona (si chiama così questa deliziosa nipote), sembra che lei non si dispiaccia di questo lieve contatto, anche lei eccitata, inebriata come tutti noi dalla sontuosità della festa.

A poco a poco, e non capisco se è frutto dell’insolito meraviglioso vino, del tocai e dello champagne mescolati, mi sento addosso una leggerezza che sfiora la frenesia e l’esultanza. Manca una cosa sola alla mia perfetta felicità, per essere trascinato, per librarmi, ma la mia inconscia aspirazione mi diviene a un tratto meravigliosamente chiara, quando da una terza sala – il servo ha riaperto pian piano le porte scorrevoli – inizia una musica smorzata, un quartetto. È proprio la musica che desideravo, musica da ballo ritmica e molle; un valzer suonato da due violini e sostenuto da un cupo violoncello malinconico; fra essi il piano batte il tempo decisamente con un netto staccato. Sì, era solo la musica a mancare: dunque musica e forse anche danza, un valzer per lasciarsi andare, volare, sentire ancora più beatamente l’interna leggerezza! Questa villa Kekesfalva dev’essere una casa incantata: basta sognare perché il desiderio sia subito soddisfatto. Mentre ora ci alziamo e si spingono indietro le sedie e a coppie – io porgo il braccio a Ilona e sento di nuovo la morbida, ricca, fresca pelle – si passa nel salone, i tavoli sono portati via e le sedie poste intorno alla parete. Il pavimento di legno luccica, liscio meraviglioso campo di valzer. Dalla stanza accanto, invisibile, la musica ci invita.

Mi rivolgo verso Ilona, che ride e capisce. Il suo sguardo mi ha già detto di sì e giriamo, abbracciati, due, tre, cinque coppie sul pavimento liscio, mentre i più circospetti e i vecchi stanno a guardare o chiacchierano. Io ballo volentieri, ballo persino bene. Stretti l’uno all’altro, avanziamo volteggiando, credo di non aver mai ballato meglio in vita mia. Al valzer successivo invito l’altra mia vicina; anche lei balla benissimo, e io respiro con leggera ebbrezza il profumo dei suoi capelli. Balla a meraviglia, tutto è straordinario, sono felice come non lo ero da anni. Non so più come esprimermi, avrei voglia di abbracciar tutti e dire a ognuno una parola affettuosa di gratitudine, tanto mi sento leggero, traboccante, beatamente giovane. Passo dall’una all’altra, parlo, rido, ballo, trasportato dal torrente della mia felicità, e non mi accorgo del tempo.

A un tratto guardo per caso l’orologio: le dieci e mezza. Con spavento torno in me: è già quasi un’ora che ballo, parlo, mi diverto e, sciocco, non ho ancora invitato la padroncina di casa. Ho ballato soltanto con le mie vicine e con due o tre altre signore, quelle che preferivo, dimenticando completamente la figlia dell’ospite. Che sbadataggine, che affronto! Bisogna rimediare subito, ma con grande sgomento non riesco a ricordare precisamente il viso della ragazza. Mi sono chinato davanti a lei solo un attimo, a tavola; mi ricordo solo qualcosa di delicato, di fragile e poi il suo rapido sguardo grigio, curioso. Ma dove si è ficcata? Non può essere andata via, la signorina di casa! Inquieto, guardo tutte le signore e le signorine lungo la parete, nessuna le somiglia. Finalmente, entro nella terza stanza, dove il quartetto suona nascosto da un paravento cinese, e respiro con sollievo. Eccola là: è proprio lei; delicata, esile, nel suo abito azzurro pallido tra due vecchie signore nell’angolo del boudoir, dietro un tavolo di malachite verde su cui sta un vaso basso pieno di fiori. Ma il visino è chinato da un lato come se fosse sprofondata nella musica, e in contrasto con il caldo incarnato delle rose vedo di quale pallida trasparenza brilla la sua fronte sotto i pesanti capelli biondo acceso. Ma non perdo tempo a osservare. “Dio sia ringraziato!” dico tra me. “Sono riuscito a trovarla e adesso posso rimediare al mio errore”.

Mi avvicino al tavolo, mentre accanto risuona la musica, e mi inchino in segno di cortese invito. Uno sguardo strano, stupito, rigido mi fissa, le labbra rimangono semiaperte a metà parola, ma non fa un movimento per seguirmi. Non ha capito? M’inchino ancora una volta, gli speroni tintinnano leggermente: «Mi permette, signorina?».

Poi accade una cosa terribile. Il corpo chino in avanti fa un balzo indietro, quasi volesse evitare un impatto. Contemporaneamente, un’ondata di sangue si precipita nelle pallide guance, le labbra poco prima socchiuse si stringono forte, solo gli occhi mi fissano immobili con una tale espressione di spavento che non ho mai visto in vita mia. Un momento dopo, un brivido passa in tutto il corpo teso. Si tira su, si appoggia con le mani al tavolo, facendo tintinnare il vaso, e contemporaneamente qualcosa di legno o di metallo cade per terra dalla poltrona. Ma mentre si tiene aggrappata al tavolo che oscilla, il corpicino infantile trema tutto ma nonostante ciò non si abbandona, si attacca sempre più disperatamente al piano di malachite. E continua il brivido, il tremito, dalle mani tese in un crampo fino ai capelli. Finalmente, all’improvviso scoppia un singhiozzo selvaggio, primitivo, come un grido soffocato.

Ma già le due vecchie signore si sono avvicinate a lei, a destra e a sinistra, già prendono, accarezzano, calmano la piccola tremante, già sciolgono delicatamente le mani aggrappate al tavolo, e lei ricade nella poltrona. Il pianto però continua e anzi prorompe più forte, come uno sbocco di sangue e come un caldo rigurgito, in singoli urti convulsi. Se la musica che domina tutto cessasse solo un momento, il singhiozzo si sentirebbe fin nella sala da ballo.

Io me ne sto là, timido, pieno di spavento. Che è mai successo? Guardo sconcertato le vecchie signore che cercano di calmare la povera ragazza che adesso, con crescente vergogna, ha posato la testa sul tavolo. Ma nuove crisi di pianto si succedono e – un’ondata dopo l’altra – scuotono il piccolo corpo fino alle spalle e a ognuno di questi scoppi di pianto tintinnano i vasi. Io rimango ancora là con i polsi gelidi, soffocato dal colletto come da una morsa ardente.

«Scusi, scusi!» balbetto finalmente a mezza voce, parlando in aria: le due signore affaccendate intorno a lei non alzano nemmeno lo sguardo, e tutto stordito rientro nella sala. Qui apparentemente nessuno si è accorto di niente, le coppie volteggiano rapide, e io sento che mi devo appoggiare agli stipiti, perché tutto gira intorno a me. Cos’è successo? Che cosa ho fatto? Dio mio, forse ho bevuto troppo e troppo presto a tavola e adesso nella confusione ho commesso una stupidaggine? La musica cessa, le coppie si sciolgono. Il sottoprefetto lascia con un inchino Ilona e io mi precipito da lei e l’attiro quasi a forza da parte: «Mi aiuti, la prego, per amor del cielo, mi aiuti, mi spieghi!».

Evidentemente, Ilona credeva che io l’avessi trascinata alla finestra per mormorarle qualche parola dolce, perché i suoi occhi a un tratto mi fissano: nella mia agitazione devo averle fatto pena e paura. Con le tempie ardenti, le racconto tutto. E, strano, con lo stesso orrendo stupore nello sguardo, proprio come la ragazza nel salottino, mi grida: «Ma è pazzo? Non sa dunque? Non ha visto…?».

«No» balbetto io annientato da questo stupore nuovo e altrettanto incomprensibile.

«Visto che cosa? Non so niente. Vengo qui per la prima volta».

« Non si è accorto che Edith è paralitica? Non ha visto le sue povere gambe rattrappite? Non può fare un passo senza le stampelle, e lei… lei… (soffoca rapidamente una parola irosa)… lei la invita a ballare… che orrore, devo andare subito da lei…».

«No». Nella mia disperazione stringo il braccio di Ilona. «Un momento, solo un momento… mi scusi con lei. Non potevo sapere… l’ho vista solo a tavola, solo per un secondo, la prego, le spieghi dunque…».

Ma già Ilona, con lo sguardo furioso, ha liberato il suo braccio, già corre nell’altra sala. Rimango con la gola stretta e la bocca amara sulla soglia del salone in pieno movimento e mormorio, con tutta la gente che chiacchiera e ride (mi è diventata insopportabile!) e penso: “Tra cinque minuti tutti sapranno della mia gaffe, tra cinque minuti da tutte le parti sguardi ironici, di scherno e di condanna si rivolgeranno a me e domani, raccontata da cento labbra, si diffonderà la storia della mia goffaggine in tutta la città, si propagherà al mattino, con il latte lasciato sulle porte delle case, e nelle stanze di servizio, poi nei caffè, negli uffici. Domani lo saprà tutto il mio reggimento”.

In quell’istante vedo come attraverso una nebbia il padre. Con un viso un po’ abbattuto – lo sa già? – attraversa la sala. Viene verso di me? No no, non lo voglio incontrare: una paura folle di lui e di tutti si impadronisce di me. Senza sapere di preciso che cosa sto facendo, arrivo alla porta che conduce all’ingresso, fuori da quella casa infernale. «Il signor tenente vuol già lasciarci?» mi dice sorpreso e rispettoso il servitore.

«Sì» rispondo, e mi spavento nel sentir uscire questa sillaba dalla mia bocca. Voglio davvero andarmene? E un momento dopo, mentre lui prende il mio mantello, mi rendo conto che con questa fuga commetto una nuova e ancor più imperdonabile sciocchezza. Tuttavia, ormai è troppo tardi. Non posso deporre di nuovo il mantello, e non posso rientrare nella sala, mentre il domestico mi apre la porta con un mezzo inchino. Così mi ritrovo di fronte alla casa sconosciuta e maledetta, col vento che mi soffia gelido sul viso, il cuore ardente di vergogna e il respiro tronco come se soffocassi.


Questa fu l’infelice gaffe con cui cominciò tutta la storia.

Adesso che a sangue freddo e a distanza di molti anni rivedo quel semplice incidente da cui ebbe inizio tutta la sventura, devo riconoscere di essere caduto senza colpa in quel malinteso. Anche al più intelligente potrebbe capitare di invitare al ballo una ragazza inferma, tuttavia nel primo stupore mi sembrò non solo di essere un incurabile stupido ma anche un bruto, un malfattore. Mi pareva di aver colpito con la frusta una bambina innocente. Tutto in fondo poteva essere risolto con una certa presenza di spirito; invece avevo irreparabilmente guastato la situazione; e me ne resi subito conto, non appena il primo soffio di aria fredda mi colpì la fronte uscendo dalla casa, per il fatto di essere fuggito come un malfattore, senza tentare di scusarmi.

Non posso descrivere il mio stato d’animo quando mi trovai fuori dalla casa. Dietro le finestre illuminate la musica taceva; forse i musicisti facevano soltanto una pausa ma, nella coscienza eccitatissima della mia colpa, subito immaginai che il ballo fosse interrotto per causa mia, che tutti si precipitassero nel salottino per consolare la bambina in lacrime, tutti gli ospiti, donne, uomini, giovani si scandalizzassero dietro quella porta chiusa, indignati contro il bruto senza riguardi che aveva invitato al ballo una povera paralitica, per poi fuggirsene vigliaccamente dopo aver compiuto quel brutto tiro. E l’indomani – sentivo il sudore freddo sotto il mantello – tutta la città sarebbe stata informata e avrebbe riso della mia brutta figura. Vedevo già con la fantasia i miei compagni, Ferencz, Mislywetz e soprattutto Jozsi, quel maledetto spiritoso, venirmi incontro ridendo: «Toni, che bel modo di comportarti! appena ti si toglie la cavezza, tu disonori tutto il reggimento!». Quello scherno e quelle risa continueranno per mesi in mensa; fra compagni si rimasticano per dieci, vent’anni tutte le sciocchezze che ognuno di noi ha commesso, ogni sbaglio diventa eterno, ogni scherzo si fossilizza.

Ancora oggi, dopo sedici anni, si racconta l’insulsa storia del capitano Wolinski che, tornando da Vienna, si era vantato di aver conosciuto la contessa T. al Ring e di aver passato la notte in casa sua, e due giorni dopo il giornale narrava lo scandalo della sua domestica licenziata, che nei negozi e nelle avventure si spacciava appunto per la contessa: il povero casanova dovette fare una cura di tre settimane. Chi si è reso una volta ridicolo nell’esercito rimane ridicolo in eterno, non c’è perdono, non c’è oblio. Quanto più lavoravo di immaginazione, tanto più diventavo preda di idee assurde. Cento volte più facile mi sembrava in quel momento premere rapidamente con l’indice il grilletto della rivoltella che resistere al tormento infernale dei giorni a venire, all’attesa impotente, al rendermi conto se i miei compagni fossero già informati della cosa, e se già dietro le mie spalle si cominciasse a ridere e a mormorare. Mi conoscevo molto bene e sapevo che non avrei avuto la forza di resistere agli scherni e alle critiche. Ancora oggi non so come arrivai a casa. Mi ricordo solo che il primo gesto fu di aprire l’armadio dove si trovava la bottiglia di liquore per le mie visite e di tracannarne due, tre mezzi bicchieri, per liberarmi dall’orrendo senso di nausea. Poi mi gettai sul letto, vestito com’ero, e cercai di riflettere. Ma come i fiori crescono più in fretta in una serra calda, così accadde per le mie pazze immaginazioni nel buio. Germogliavano come fantastiche liane da un terreno putrido, soffocavano il respiro e con la rapidità dei sogni si formavano e s’inseguivano assurde allucinazioni nel mio cervello sovreccitato. Eccomi rovinato per tutta la vita, pensavo, scansato dalla società, deriso dai compagni, zimbello di tutto il paese. Mai più avrei potuto lasciare la camera, mai più mostrarmi in strada, per paura d’incontrare qualcuno che fosse informato del mio delitto: in quella prima notte di eccitazione la mia sciocchezza mi sembrava un delitto, e io mi consideravo perseguitato e colpito dal pubblico ludibrio.

Quando finalmente mi addormentai, si trattò di un sonno assai leggero, sotto il quale la mia paura continuava a lavorare febbrilmente. Appena riapro gli occhi, vedo davanti a me il viso infantile crucciato, le labbra tremanti, le mani che si aggrappano al tavolo, sento il rumore delle stampelle che cadono, di cui solo adesso capisco la natura, e mi sovrasta lo stupido terrore che a un tratto la porta si apra e, giacca nera, bianchi risvolti, occhiali d’oro, avanzi fino al mio letto con la sua barbetta a punta, rigida e accurata, il padre. Per lo spavento mi alzo. E mentre mi guardo allo specchio col viso umido di sudore, mi vien voglia di dare un pugno sulla faccia di quel cretino che sta là a guardarmi.

Ma per fortuna è ormai giorno, si sentono dei passi nel corridoio, sul lastrico il rumore dei carri. E alla luce del giorno tutto sembra più chiaro che in quella orribile oscurità creatrice di fantasmi. Forse, penso tra me, non è poi così terribile. Forse nessuno se n’è accorto. Lei sì, lei non lo dimenticherà mai, non mi perdonerà mai, la povera pallida ammalata. All’improvviso, un pensiero pietoso mi balena in mente. Mi pettino in fretta, mi metto la divisa e passo di corsa davanti al mio stupito attendente, che mi grida dietro nel suo povero tedesco ruteno: «Signor tenente, signor tenente, il caffè è pronto…».

Mi precipito giù dalle scale, volo come una freccia davanti agli ulani che girano semisvestiti nel cortile e non hanno neppure il tempo di mettersi sull’attenti. Con un salto li oltrepasso, esco dalla caserma. Corro, per quanto può correre un ufficiale, dalla fioraia in piazza del Municipio. Nella mia impazienza ho completamente dimenticato che alle cinque e mezza del mattino i negozi non sono ancora aperti, ma per fortuna la signora Gurtner vende anche la verdura. Un carro di patate sta mezzo scaricato davanti alla porta e, mentre busso forte alla vetrina, la sento scendere le scale. Invento subito una storia: ieri ho dimenticato che oggi è l’onomastico di cari amici. Fra una mezz’ora partiamo a cavallo e vorrei che i fiori fossero mandati subito.

Dunque… fiori, subito, i più belli che ha. La grassa fioraia ancora in camicia da notte, con i piedi nelle pantofole bucate, apre il negozio e mi mostra il suo tesoro: un grosso mazzo di rose dal lungo stelo. Quante ne voglio?

«Tutte» dico io «tutte».

«Legate così semplicemente insieme o messe in un bel cestino?».

«Un cestino, si capisce». Il resto del mio stipendio se ne va tutto in questa grandiosa ordinazione: dovrò rinunciare alla cena e al caffè degli ultimi giorni del mese o ricorrere a un prestito. Ma in quel momento non mi importa niente, anzi mi fa piacere pagare così cara la mia pazzia, perché sento la malaugurata voglia di castigarmi a fondo per la mia doppia idiozia. Dunque adesso va bene? Bellissime rose ben disposte in un cestino e subito mandate a casa! Ma ecco la signora Gurtner che mi corre dietro per strada, sgomenta: dove e a chi deve mandare i fiori? Il signor tenente non l’ha detto. Infatti, tre volte stupido, nella mia eccitazione l’ho dimenticato. Alla villa Kekesfalva, e fortunatamente mi ricordo, dal grido spaventato di Ilona, il nome della mia povera vittima: alla signorina Edith von Kekesfalva.

«Naturalmente, naturalmente, i signori von Kekesfalva» dice la signora Gurtner con orgoglio «la nostra clientela migliore».

E, nuova domanda, mentre sto già per scappare, non volevo scrivere una parola? Scrivere? È vero! Il donatore! Come potrebbe sapere altrimenti da chi vengono i fiori?

Rientro dunque nel negozio, prendo un biglietto da visita e scrivo: “Pregando di perdonarmi”. No, cosa dico? Sarebbe la quarta sciocchezza: perché ricordare la mia stupidità? E allora cosa scrivo? “Deplorando sinceramente”. Anche questo non va affatto: potrebbe credere che deplori la sua disgrazia. Meglio di tutto non scrivere niente, proprio niente.

«Basta il biglietto, signora Gurtner, solo il biglietto».

Adesso mi sento meglio. Corro in caserma, butto giù il mio caffè e bene o male sbrigo la mia ora di istruzione, forse più nervoso e più distratto del solito. Ma nella vita militare non fa impressione se la mattina un tenente arriva intontito al servizio. Quanti ritornano dopo una notte di vagabondaggio a Vienna, così stanchi che non possono tenere gli occhi aperti e si addormentano sul cavallo! Eppure è proprio una buona cosa per me dover comandare, ispezionare e cavalcare, poiché il servizio in qualche modo distoglie dall’agitazione, anche se tra le tempie mormora ancora il ricordo spiacevole e sento ancora un boccone amaro in gola.

A mezzogiorno, proprio mentre mi avvio alla mensa, il mio attendente mi corre dietro con uno «Scusi, signor tenente»; ha in mano una lettera, una lettera rettangolare, carta inglese, azzurra, delicatamente profumata; dietro è finemente inciso uno stemma; la scrittura è diritta, sottile, vera scrittura di donna. Strappo la busta e leggo: “Ringraziamenti cordiali, egregio tenente, per i bei fiori immeritati, che mi hanno dato tanta gioia e ancora me ne danno. La prego, venga al tè da noi in qualunque pomeriggio. Non è necessario che si annunci. Purtroppo, io sono sempre in casa. Edith von K.”.

Che scritturina! Involontariamente ricordo le sottili dita infantili che si aggrappavano al tavolo, il viso pallido improvvisamente divenuto di fiamma, come quando si versa del Bordeaux in un cristallo. Rileggo ancora due tre volte il biglietto e do un respiro di sollievo. Con quanta discrezione passa sopra la mia sbadataggine, con quanta abilità e quanto tatto lei stessa ricorda il suo male! “Purtroppo, io sono sempre in casa”. Non si potrebbe perdonare in modo più delicato. Nessuna ombra di offesa. Mi cade un peso dal cuore. Mi sembra di essere un accusato che si aspetti l’ergastolo a vita, mentre il giudice si alza, si mette il berretto e annuncia: «Assolto». Naturalmente andrò presto da lei per ringraziare. Oggi è giovedì: farò dunque la mia visita domenica, oppure no, meglio sabato.


Ma non mantenni la parola. Ero troppo impaziente. Non vedevo l’ora di riparare la mia colpa e di liberarmi al più presto dal disagio di una situazione incerta. Poiché mi assaliva in continuazione la paura, alla mensa, al caffè e in qualunque altro luogo, che qualcuno cominciasse a parlare della mia disgrazia. «Di’! Com’è andata là dai Kekesfalva?». Avrei voluto poter rispondere calmo e disinvolto: «Che simpatica gente! Sono stato di nuovo da loro ieri al tè» così che ognuno potesse vedere che non avevo commesso sciocchezze. Poter mettere un punto fermo a quella brutta faccenda e farla finita! Il mio stato di tensione fece sì che il giorno seguente, cioè il venerdì, mentre passeggiavo nel corso con i miei migliori compagni Ferencz e Jozsi, mi decisi improvvisamente a fare la visita, e all’improvviso mi congedai dagli amici un po’ sorpresi.

Non c’è molta strada per arrivare al castello, una mezz’ora al più, andando di buon passo. Prima cinque minuti di strada noiosa in città, poi la polverosa strada maestra che conduce alla nostra piazza d’armi, di cui i nostri cavalli conoscono ormai talmente bene ogni pietra e ogni svolta da non aver bisogno di guida. A sinistra, a metà della curva, si dirama accanto a una cappelletta vicino al ponte uno stretto viale ombreggiato da vecchi castagni, un viale quasi privato, poco percorso e accompagnato dalle lente sinuosità di un piccolo ruscello stagnante.

Ma – strano! – quanto più mi avvicino al castello, di cui già si scorgono le bianche mura arrotondate e il cancello di ferro battuto, tanto più mi manca il coraggio. Come quando ci si avvicina alla porta di un dentista, si cerca una scusa per tornare indietro prima di suonare il campanello, così anch’io ora vorrei svignarmela. Perché proprio oggi? Non è già esaurita tutta la penosa faccenda dopo quella lettera? Involontariamente rallento il passo; c’è sempre tempo per tornare indietro e si può trovare una via meno diretta: attraverso dunque il ruscelletto su un’assicella traballante, svolto dal viale nei prati per poter fare il giro del castello dal di fuori.

Dietro l’alta cinta, la casa a due piani in tardo stile barocco, dipinta di giallo, alla vecchia maniera austriaca, il giallo cosiddetto di Schönbrunn, con le imposte verdi. Separate da un piccolo cortile si scorgono nell’interno del parco altre costruzioni più basse, di cui non mi ero reso conto in quella prima visita serale, evidentemente destinate alla servitù, all’amministrazione e alle scuderie. Solo adesso noto, spiando dalle aperture ovali di quelle mura massicce, che questo castello di Kekesfalva non è affatto una villa moderna come mi ero immaginato dall’arredamento interno, ma una vera casa padronale di campagna, una residenza nobiliare vecchio stile, come ne avevo viste di quando in quando in Boemia durante le manovre. Sorprende soltanto la strana torre quadrata che ricorda un po’ i campanili italiani e che si spinge un po’ troppo in su, forse parte di un castello più antico. Mi ricordo di aver spesso notato dalla piazza d’armi questa strana costruzione e creduto che fosse il campanile di qualche villaggio, e solo adesso mi accorgo che manca la solita cupoletta e invece termina con un tetto piatto che fa da terrazza o da belvedere. Ma più mi rendo conto del carattere feudale ereditario di questo nobile maniero, più mi sento a disagio; proprio qui, dove si dà certamente molto valore alla forma, ho esordito con quella tremenda gaffe!

Finalmente, dopo aver fatto il giro arrivando al cancello dall’altra parte, mi decido. Percorro il viale ghiaioso tra due file di alberi tagliati in cima e faccio risuonare alla porta il battente di bronzo che, secondo l’antica usanza, sostituisce il campanello. Subito compare il maggiordomo che non sembra affatto sorpreso della mia visita. Senza domandare niente e neppure prendere il mio biglietto mi invita con un cortese inchino ad aspettare nel salone. Le signore sono ancora nella loro stanza, ma verranno subito: sembra dunque certo che sarò ricevuto. Mi guida come un visitatore atteso; riconosco con un nuovo senso di malessere la sala tappezzata di rosso, dove aveva avuto luogo il ballo, e con un sapore amaro in bocca mi ricordo che proprio lì vicino c’è quella saletta con l’angolo fatale.

Una porta scorrevole giallo chiaro con delicati ornamenti dorati mi impedisce la vista, così presente nella mia mente, del luogo della mia sbadataggine, ma dopo alcuni minuti sento un muoversi di sedie dietro questa porta, un sussurro, un sommesso andare e venire che rivela la presenza di parecchie persone. Approfitto dell’attesa per osservare il salone: mobili sontuosi Luigi XVI, vecchi arazzi e, tra le vetrate che danno sul giardino, quadri antichi del Canal Grande e di piazza San Marco, che anche a me profano sembrano preziosi. In realtà non osservo bene questi tesori artistici, perché tendo intensamente l’orecchio ai rumori vicini. Un tintinnio di piatti, una porta che si apre e a un tratto mi pare di sentire, e un brivido gelido mi scorre nelle vene, il noto battito secco e cadenzato delle stampelle.

Finalmente, una mano invisibile spinge i battenti. È Ilona che mi corre incontro. «Come è stato gentile a venire, signor tenente!» e mi introduce nella saletta fin troppo nota. Nello stesso angolo, sulla stessa chaise longue, dietro lo stesso tavolo color malachite (perché si ripetono queste penose situazioni?) sta seduta l’inferma con una pesante pelliccia bianca stesa sul grembo a coprire le gambe, perché niente “mi ricordi”. Edith mi sorride dal suo angolo con studiata gentilezza, ma questo primo incontro ha ancora qualcosa di fatale e, nel modo imbarazzato con cui mi tende la mano con un piccolo sforzo attraverso il tavolo, capisco subito che anche lei “si ricorda”. Nessuno di noi riesce a dire la prima parola.

Fortunatamente, Ilona lancia subito una domanda nel silenzio imbarazzante: «Che cosa possiamo offrirle, signor tenente, tè o caffè?».

«Oh, quello che vuole!» rispondo io.

«Quello che preferisce lei, signor tenente! Non faccia complimenti, è proprio lo stesso».

«Allora caffè, la prego» mi decido a dire, contento di sentire che la mia voce è diventata un po’ più ferma.

È una vera abilità da parte della giovane bruna avermi aiutato a superare con quella domanda la prima tensione. Però, con poco tatto, ora esce dalla stanza per parlare con il servitore e così rimango solo con la mia vittima, in grande imbarazzo. Questo sarebbe il momento di dirle qualcosa, di iniziare una conversazione. E invece mi sento stringere la gola, e anche il mio sguardo dev’essere imbarazzato, perché non oso guardare nella direzione del divano, affinché lei non pensi che osservo la pelliccia che nasconde le sue gambe paralizzate. Per fortuna lei si mostra più sicura di me e mi dice con un’aria eccitata che osservo per la prima volta: «Ma non vuole accomodarsi, signor tenente? Tiri avanti questa poltrona! E perché non si toglie la sciabola? Vogliamo dunque far la pace… la metta là sul tavolo, oppure sul davanzale… dove crede». Spingo avanti una poltrona con un gesto goffo. Non mi riesce ancora di guardare senza imbarazzo. Ma lei continua energicamente ad aiutarmi.

«Devo ancora ringraziarla di quei bellissimi fiori… veramente meravigliosi; guardi come stanno bene nel vaso! E poi… e poi… devo scusarmi per la mia stupida mancanza di controllo… mi sono comportata così male… non ho potuto dormire tutta la notte, tanto mi sono vergognata. Lei l’ha fatto con tanta gentilezza e… come poteva immaginare? E oltre a ciò» a un tratto ride di un riso squillante e nervoso «oltre a ciò lei ha proprio indovinato i miei pensieri più segreti… mi ero seduta apposta così per poter vedere i ballerini e, quando lei si è avvicinato, desideravo con tutta l’anima di poter ballare anch’io… Sono pazza per il ballo. Sto a guardare per ore e ore le coppie che girano, al punto da sentire in me ogni movimento… proprio ogni movimento. Non è l’altra allora che balla, ma sono io, io che giro, che mi piego, che mi abbandono e mi lascio guidare e mi slancio… si può essere sciocchi come lei non può neanche immaginare… Da bambina ballavo proprio bene e con tanta passione… e adesso, quando sogno, sogno sempre di ballare. Sì, sembra una cosa sciocca, io ballo in sogno e forse è bene per il babbo che… che mi sia accaduto questo, altrimenti sarei di certo scappata di casa per fare la ballerina. Niente mi appassiona tanto e immagino che debba essere meraviglioso affascinare, esaltare, trasportare ogni sera centinaia e centinaia di persone con i propri movimenti… che meraviglia dev’essere! Del resto, perché lei possa vedere come sono sciocca… faccio collezione di tutte le fotografie delle grandi danzatrici. Le ho tutte, la Saharet, la Pavlova, la Karsavina. Ho i ritratti di tutte in tutte le loro parti e le loro pose. Aspetti, gliele faccio vedere… là, nel cofanetto… vicino al camino… nel cofanetto di lacca cinese». La sua voce si fa improvvisamente dura dall’impazienza. «No, no, no, là a sinistra, accanto ai libri… ah, come è poco abile! Sì, quello!». Finalmente, avevo trovato il cofanetto e glielo portavo. «Vede, questa qui è la mia favorita, la Pavlova nel cigno morente… potessi seguirla, potessi vederla soltanto, credo sarei felice…».

La porta da cui Ilona si era allontanata inizia a muoversi leggermente. In fretta, come sorpresa, chiude con un gesto secco il cofanetto. È un ordine quello che ora mi rivolge: «Di tutto questo acqua in bocca con gli altri! Non una parola di quanto le ho detto!».

Il servitore dai capelli bianchi con le basette accuratamente tagliate alla Francesco Giuseppe apre cautamente la porta; dietro di lui Ilona spinge sulle rotelle di gomma un tavolino da tè riccamente fornito. Lei serve, siede accanto a noi, e mi sento di nuovo più sicuro. L’imponente gatta d’angora, che è entrata senza rumore con il carrello da tè e che con grande confidenza si strofina alle mie gambe, offre un gradito incitamento alla conversazione. Ammiro la gatta, poi inizia un incrociarsi di domande: da quanto tempo sono qui, come mi trovo nella guarnigione, se conosco il tenente tal dei tali, se vado spesso a Vienna… Involontariamente, ne nasce una conversazione mondana senza imbarazzo, in cui a poco a poco si dissipa la grande tensione. Dopo un po’ ho persino il coraggio di guardare con la coda dell’occhio tutte e due le ragazze tanto diverse l’una dall’altra. Ilona è già donna, sensualmente calda, abbondante, sana; accanto a lei Edith sembra un po’ bambina e un po’ adolescente, forse sedici anni, forse diciotto; in qualche modo è ancora acerba. Strano contrasto; con l’una si vorrebbe ballare, ci si vorrebbe baciare, l’altra la si vorrebbe viziare, come un’ammalata, accarezzarla, proteggerla e soprattutto calmarla. Perché una strana agitazione emana dal suo essere. Il suo viso non rimane quieto nemmeno per un momento; guarda a destra, poi a sinistra, si sporge in avanti, si appoggia indietro esausta; e con lo stesso nervosismo con cui si muove parla anche, sempre a salti, a scatti, senza pause. Immagino che questa mancanza di dominio, questa irrequietezza sia forse una compensazione per l’immobilità forzata delle sue gambe, forse anche un continuo stato febbrile, che imprime un ritmo più rapido ai suoi gesti e al suo eloquio. Ma mi resta poco tempo per osservare perché, con le sue domande incalzanti e il suo modo concitato di raccontare, riesce ad attirare completamente su di sé l’attenzione: con sorpresa mi ritrovo preso in un dialogo veramente animato e interessante, che va avanti per un’ora e mezza. Poi dal salone si avvicina l’ombra di una figura; qualcuno entra con circospezione, come se temesse di disturbare. È Kekesfalva.

«Prego prego» insiste lui perché io mi voglio alzare rispettosamente, mi fa subito sedere e si china per baciare velocemente la fronte della bambina; porta ancora l’abito nero con la camicia bianca inamidata e la cravatta fuori moda (non l’ho mai visto vestito diversamente); sembra un medico, con quegli occhi che osservano cauti dietro le lenti d’oro. E proprio come un medico al letto di un malato, siede prudentemente accanto alla figlia. Strano, nel momento in cui entra, la stanza sembra adombrata di malinconia; il modo preoccupato con cui ogni tanto guarda la figlia, osservandola teneramente, inceppa e oscura il ritmo del nostro dialogo finora disinvolto; anche lui si accorge del nostro imbarazzo e cerca di ristabilire la conversazione. Si informa del reggimento, del capitano di cavalleria, domanda chi era il colonnello di prima e che ora è generale di divisione al ministero della Guerra. Sembra che conosca a puntino, da anni, la situazione del nostro personale e, non so perché ma ho l’impressione che, sentendo nominare un alto ufficiale, insista con uno scopo determinato nel mettere in evidenza le sue speciali conoscenze.

Fra dieci minuti, penso tra me, potrò congedarmi. A un tratto si sente un bussare ripetuto e discreto: il domestico entra senza rumore, come se camminasse a piedi nudi, e sussurra qualcosa all’orecchio di Edith. Lei scatta senza potersi dominare.

«Aspetti! Oppure no, oggi mi lasci in pace! Se ne vada, non lo voglio!».

Siamo tutti imbarazzati dalla sua violenza, e io mi alzo con l’impressione penosa di essere rimasto troppo a lungo. Ma con la stessa mancanza di riguardo con cui tratta il domestico, mi dice imperiosamente: «No, rimanga! Tanto non serve a niente!». In quel tono imperativo c’è veramente una grande scortesia. Anche il padre se ne accorge, perché con espressione afflitta ammonisce: «Ma Edith…».

E adesso si accorge anche lei, forse dall’espressione meravigliata del padre, forse dal mio contegno imbarazzato, che ha perso il dominio dei suoi nervi, perché a un tratto si gira verso di me. «Scusi. Josef avrebbe potuto aspettare, invece di precipitarsi qui dentro. Non è altro che il tormento quotidiano, il massaggiatore, che mi fa fare gli esercizi per stendermi. Una stupidaggine madornale. Uno-due, uno-due, su giù, giù su; e con questo a un tratto tutto dovrebbe andar bene. L’ultima trovata del nostro dottore, una seccatura assolutamente inutile. Una sciocchezza come tutto il resto».

Guarda suo padre con aria provocatoria, come se lo considerasse responsabile. Imbarazzato (si vergogna davanti a me) il vecchio si china verso di lei.

«Ma bambina… credi davvero che il dottor Condor…». Ma subito s’interrompe, perché intorno alla bocca dell’inferma appare un tremito e anche le narici vibrano. Proprio così tremavano l’altra sera le sue labbra, e mi viene il terrore di un nuovo accesso. Ma a un tratto essa arrossisce e mormora arrendendosi: «Va bene, vado, sebbene non serva proprio a niente, proprio a niente. Mi scusi, signor tenente, spero che ritornerà presto». Io m’inchino e voglio salutare. Ma già ha cambiato idea.

«No, rimanga ancora col babbo, mentre io mi metto in marcia». E ripete con forza l’ultima parola “marcia” con tono acuto, come una minaccia. Poi afferra il piccolo campanello di bronzo che sta sul tavolo e suona. Solo più tardi ho notato che dappertutto per la casa e su tutti i tavoli sono sparsi questi campanelli, affinché lei possa in ogni momento ordinare a qualcuno di venire, senza aspettare neppure un momento. Si sente il suono acuto e stridente del campanello. Ricompare il servitore che si era ritirato discretamente.

«Aiutami!» ordina Edith e getta via la pelliccia. Ilona si china verso di lei per sussurrarle qualcosa ma l’amica, evidentemente eccitata, le risponde in tono imperativo: «No, Josef deve solo alzarmi. Faccio da sola».

Quello che succede ora è terribile. Il servo si china su di lei e con un gesto evidentemente consueto solleva con le due mani il corpo leggero, prendendolo sotto le ascelle. Appena è in piedi, appoggiandosi con le mani alla spalliera della poltrona, lei ci squadra tutti uno a uno con uno sguardo di sfida; poi afferra le due stampelle che stavano nascoste sotto la coperta, vi si appoggia mordendosi forte le labbra e toc-toc, toc-toc, avanza a passi pesanti, ondeggia, si spinge in avanti, di traverso come una strega, mentre dietro di lei il servo con le braccia tese è pronto a riprenderla se scivola o se cade. Toc-toc, toc-toc: ancora un passo e ancora un altro e in mezzo si sente qualcosa che stride, che cigola lievemente, come del cuoio e del metallo teso; non ho il coraggio di guardare le sue povere gambe, ma deve portare una specie di apparecchio attaccato alle caviglie. Un gelo mi stringe il cuore a questa marcia forzata, perché capisco subito l’intenzione che vi si nasconde e cioè che essa non vuole né lasciarsi aiutare, né farsi portar fuori in una sedia a rotelle: vuole far vedere, proprio a me, proprio a noi tutti, che è paralitica. Vuole farci soffrire per una misteriosa smania di vendicarsi, ci vuole torturare con la sua pena e vuole accusare noi, sani e forti, invece di accusare Dio. Ma proprio da questa terribile provocazione, mille volte più violenta di quel suo primo scoppio disperato quando l’invitai a ballare, misuro quanto immensamente debba soffrire della sua impotenza. Finalmente – sembra un’eternità – finalmente ha fatto i pochi passi fino alla porta, ondeggiando e gettandosi con violenza da una stampella all’altra con tutto il peso del suo corpicino esile; io non trovo il coraggio di guardare una sola volta dalla sua parte. Già il solo duro colpo delle stampelle, quel toc-toc del legno a ogni passo, il cigolio o lo scricchiolio dell’apparecchio, e con questo il respiro ansante nello sforzo, mi eccitano tanto che il battito del mio cuore solleva la stoffa della divisa. Ha già lasciato la stanza e io tendo ancora l’orecchio senza respiro; dietro la porta chiusa quell’orrendo rumore si affievolisce e finalmente si spegne.

Solo allora, quando tutto è tornato tranquillo, oso rialzare lo sguardo. Il vecchio – me ne accorgo solo adesso – deve essersi alzato nel frattempo e guarda fisso fuori dalla finestra, troppo fisso. Scorgo nella luce incerta solo la sua ombra, ma le spalle curve sono agitate e tremanti. Anche lui, il padre che vede la sua bambina così tormentata ogni giorno, anche lui è annientato da quella vista.

L’aria nella stanza fra noi sembra immobile. Dopo qualche minuto la nera figura finalmente si volta e si avvicina con passo incerto, come su terreno scivoloso. «La prego, non si offenda, signor tenente, se la bambina è stata un po’ troppo brusca, ma… lei non sa quanto l’hanno tormentata in tutti questi anni… sempre qualcosa di nuovo, e intanto va avanti così tremendamente piano. Io capisco che perda la pazienza. Ma cosa dobbiamo farci? Bisogna tentare tutto, proprio tutto».

Il vecchio è rimasto fermo di fronte al tavolo del tè e parla senza guardarmi. Tiene fissi sulla tovaglia gli occhi quasi nascosti dalle ciglia grigie. Come in sogno prende dalla zuccheriera aperta un pezzetto di zucchero, lo gira fra le dita, lo fissa assorto e lo rimette al posto; si direbbe che abbia bevuto. Non riesce ancora a staccare lo sguardo dal tavolo del tè, come se qualcosa di speciale lo incantasse. Inconsciamente prende un cucchiaio, lo solleva, lo depone e parla guardandolo fisso: «Se sapesse com’era, prima, quella bambina! Tutto il giorno andava su e giù dalle scale, volava per le stanze da fare spavento. A undici anni sul suo cavallino galoppava sui prati con tanto slancio, che nessuno poteva raggiungerla. Spesso la mia povera moglie e io eravamo spaventati, tanto era coraggiosa, intrepida e vibrante; tutto le pareva facile. Si aveva sempre l’impressione che, alzando le braccia, si levasse in volo… e proprio a lei doveva capitare questo, proprio a lei…».

La testa dai bianchi capelli fini si china sempre di più sul tavolo. La mano nervosa si agita tra tutti gli oggetti sparsi sul tavolino, invece del cucchiaio afferra adesso una molletta da zucchero e con quella traccia strani circoli sulla tovaglia (capisco, è la vergona, è l’imbarazzo, ha paura di guardarmi).

«E con ciò, com’è facile ancora oggi farla contenta! Può godere della più piccola cosa come una bimba. Può ridere dello scherzo più sciocco, entusiasmarsi per un libro. Vorrei che avesse visto com’era felice quando arrivarono i suoi fiori e non ebbe più il timore di averla offesa… lei non immagina quanta sensibilità… sente tutto più forte di noi. So benissimo che nessuno adesso è più disperato di lei, per essersi lasciata andare così… ma come si fa… come si può dominare… come può trovare sempre la pazienza una bambina, quando tutto procede così lentamente? Come si può rimanere quieti, quando si è così colpiti da Dio, eppure non si è fatto niente… niente di male a nessuno!».

Fissa sempre le figure immaginarie che la sua mano tremante disegna nel vuoto con le molle dello zucchero. E a un tratto le getta là come spaventato. Pare che si svegli, e solo allora si accorge di non aver parlato a se stesso ma a un estraneo. Con tutt’altra voce, una voce vigile e oppressa, comincia a scusarsi imbarazzato.

«Scusi, signor tenente… lei non c’entra niente, e io vengo a opprimerla con i nostri dolori! È andata così perché… mi è venuto così… io volevo soltanto spiegarle… non vorrei che avesse una cattiva opinione della bambina… che lei…».

Non so come trovai il coraggio di interrompere quel balbettio confuso andando verso di lui. A un tratto presi nella mia la mano del vecchio signore sconosciuto. Non dissi niente. Presi soltanto la sua mano fredda, ossuta, che involontariamente si ritirava, e la strinsi. Lui mi fissò stupito: le lenti brillarono e dietro di esse uno sguardo incerto, intenerito, imbarazzato cercò il mio sguardo. Temevo che dicesse qualcosa, ma non disse nulla: solo le nere pupille rotonde si dilatarono come sul punto di traboccare di lacrime. Anch’io sentii allora una commozione mai provata e per sfuggirvi feci un rapido inchino e uscii.

Nell’anticamera il domestico mi aiutò a infilarmi il cappotto. A un tratto, sentii una corrente d’aria alle spalle. Senza voltarmi, mi resi conto che il vecchio mi aveva seguito e stava fermo nel vano della porta col desiderio di ringraziarmi, ma io non volevo essere confuso. Finsi di non accorgermi che stava dietro di me e rapidamente, con le tempie che mi pulsavano forte, abbandonai la tragica casa.


La mattina seguente – una pallida nebbia si stende ancora sopra le case, le persiane sono tutte chiuse a proteggere il buon sonno dei borghesi – il nostro squadrone cavalca come al solito verso la piazza d’armi. Con trotto leggero si percorre prima il selciato scomodo; ancora un po’ insonnoliti, rigidi e svogliati avanzano i miei ulani sulle loro selle. Presto abbiamo passato le quattro o cinque vie cittadine, eccoci sull’ampia strada maestra, da dove voltiamo a destra verso i prati aperti. Lancio il mio squadrone al galoppo e con un solo slancio i cavalli sbuffano impetuosamente avanti. Conoscono già il vasto terreno molle, i bravi animali; non c’è più bisogno di spronare, si possono lasciare a briglia sciolta perché, non appena sentono il leggero tocco del tallone, si slanciano come il vento. Anch’essi sentono la gioia dell’eccitazione, del movimento.

Io cavalco avanti, cavalco con passione. Sento scorrere dai fianchi il sangue palpitante nel corpo rilassato come una corrente di calore vitale, mentre l’aria fredda mi sferza la fronte e le guance. Meravigliosa aria mattutina! Ci si sente ancora il sapore della rugiada notturna, e il respiro della terra, l’odore dei campi fioriti e contemporaneamente si è circondati dal vapore caldo e sensuale delle narici frementi. Questo primo galoppo mattutino mi entusiasma sempre, scuote piacevolmente il corpo rigido e assonnato e strappa la sonnolenza come una nebbia grigia; involontariamente il senso della leggerezza, che mi trasporta, mi dilata il petto e con le labbra aperte aspiro l’aria sferzante. «Galoppo! galoppo!». Sento gli occhi farsi più lucenti, i sensi più vivi e dietro di me sento il ritmico tintinnio delle sciabole, il respiro ansimante dei cavalli, il morbido cigolio delle selle che ondeggiano, il battito cadenzato degli zoccoli. Questo gruppo di uomini e di cavalli è un unico corpo centaurico, trasportato da un solo slancio. Avanti, avanti, avanti, galoppo, galoppo, galoppo! Cavalcare così, cavalcare così fino alla fine del mondo! Col segreto orgoglio di essere signore e creatore di questo godimento, mi volto ogni tanto sulla sella per guardare la mia gente. E a un tratto vedo che tutti i miei bravi ulani hanno visi diversi. Come fuliggine è scomparsa dai loro occhi la pesantezza rutena, l’oppressione, la svogliatezza del sonno. Si rizzano più impettiti, sentendo che li osservo, rispondono con bocca sorridente alla gioia che mi brilla negli occhi. Io sento che anche questi contadinotti pesanti sono penetrati dal gaudio del movimento rapido, da questo presentimento del volo umano. Tutti sentono, rapiti come me, la felicità animale della loro gioventù, della loro forza tesa e nello stesso tempo liberata.

All’improvviso comando il trotto. Con uno strappo di sorpresa tutti tirano le redini. Tutto lo squadrone ricade in una pesante andatura come una macchina frenata rapidamente. Un po’ sconcertati guardano verso di me, perché di solito – mi conoscono e conoscono la mia indomita passione – ci spingiamo in un unico galoppo attraverso i prati fino alla piazza d’armi. Ma improvvisamente, mi è parso che una mano invisibile mi abbia tirato le redini: a un tratto è tornato il ricordo. Lontano sull’orizzonte, a sinistra, oltre il bianco quadrato dei muri di cinta devo aver scorto gli alberi del castello e il tetto piatto della torre. Un sussulto mi scuote: forse qualcuno sta a guardare di lassù, qualcuno che tu hai offeso con il tuo amore per il ballo e che nuovamente ferisci con il tuo cavalcare. Qualcuno con le gambe paralizzate, impedite, che soffre a vederti volteggiare leggero come un uccello. A un tratto, mi vergogno di galoppare così sano, agile, senza impedimenti; mi vergogno di questa felicità troppo materiale, come di un privilegio ingiusto. Lentamente lascio trottare dietro di me, attraverso i prati, i miei ragazzi delusi. Mi accorgo, senza guardarli, che aspettano invano l’ordine di riprendere lo slancio.

Certo, nello stesso momento in cui vengo preso da questa strana inibizione, so benissimo che punirmi è sciocco e inutile. So che non ha senso proibirsi un godimento perché è negato ad altri, rinunciare a una felicità perché qualcun altro è infelice. So che a ogni secondo, mentre noi ridiamo e scherziamo, altrove qualcuno rantola e muore nel proprio letto; che dietro mille finestre si nasconde la miseria e la fame, che ci sono ospedali, cave, miniere di carbone, che nelle fabbriche, negli uffici, nei penitenziari innumerevoli esseri penano al servizio di un padrone, e che la loro fatica non viene alleggerita se un altro si tormenta. Se ognuno volesse immaginare la miseria di questa terra, ne sono convinto, il sonno scomparirebbe e ogni risata morirebbe sulle labbra.

Ma non è il dolore pensato, immaginato che ci colpisce e ci annienta; solo quello che l’anima ha visto con sguardo compassionevole ci sconvolge. In mezzo alla mia eccitante volata avevo avuto la visione del volto pallido e contorto di Edith, che si trascinava sulle stampelle attraverso la sala, avevo sentito il cadenzato toc-toc e il cigolio dell’apparecchio nascosto intorno alle povere caviglie; e subito, sgomento, senza pensare, senza riflettere avevo tirato le redini. Non serve che adesso dica tra me: “Che scopo ha il tuo stupido trotterello invece del galoppo eccitante e rapido?”. Eppure un colpo ha toccato un punto del mio cuore, vicino alla coscienza; non ho più il coraggio di godere, vigoroso, libero e sano, la voluttà del mio corpo. Trottiamo lentamente assonnati fino al bosco che conduce nella piazza d’armi; solo quando abbiamo perso di vista del tutto il castello, mi scuoto e dico tra me “Stupidaggini! Lascia questi sciocchi sentimentalismi!” e do il comando: «Avanti! Galoppo!».


Quell’improvvisa tirata di redini fu il primo sintomo di uno strano avvelenamento provocato dalla compassione. All’inizio sentii solo vagamente – come in una malattia ci si sveglia con la testa intontita – che mi era accaduto qualcosa. Fino ad allora ero vissuto senza pensieri nel circolo ristretto della mia vita. Mi ero preoccupato di quello che interessava o divertiva i miei compagni, i miei superiori, non avevo mai partecipato a qualcosa di personale, né altri si erano preoccupati di me. Niente mi aveva sconvolto. I miei rapporti familiari erano normali, la mia professione e la mia carriera erano regolari, e questa mancanza di responsabilità, me ne accorgevo solo adesso, mi aveva fatto bene. A un tratto mi era accaduto qualcosa, non visibile esteriormente e senza importanza apparente. Eppure il dolore visto negli occhi dell’inferma mi aveva fatto conoscere una profondità di sofferenza umana fino ad allora impensata, aveva aperto a forza qualcosa in me e ora un’ondata di calore scorreva nel mio interno, suscitando quella febbre misteriosa che non riuscivo a spiegarmi, come al malato la sua malattia. Capivo solo che avevo oltrepassato la cerchia tranquilla delle convenzioni, in cui avevo vissuto fino a quel momento, ed ero entrato in una nuova zona, eccitante come ogni cosa nuova e al tempo stesso inquietante; per la prima volta vidi schiudersi l’abisso di un sentimento e, senza che potessi spiegarmelo, mi parve affascinante esplorarlo, forse anche lasciarmici cadere. Ma contemporaneamente un istinto mi ammoniva dal seguire quella temeraria curiosità e mi diceva: “Basta! Ti sei scusato. Hai rimesso le cose a posto”. Ma un’altra voce diceva: “Ritornaci! Senti ancora scorrere quel brivido nella schiena, quel brivido di paura e di attesa!”. La prima voce ammoniva: “Stattene lontano, non andarci più, non ti immischiare! Tu, giovane e semplice, non sei all’altezza di questi sentimenti eccezionali e commetterai sciocchezze ancora più grosse della prima”.

Ma non ebbi bisogno di prendere nessuna decisione, poiché tre giorni dopo trovai con mia sorpresa sul tavolo una lettera di Kekesfalva, che mi invitava a pranzo quella domenica. Questa volta sarebbero venuti solo uomini, fra gli altri quel tenente-colonnello F. del ministero della Guerra, di cui mi aveva parlato, e naturalmente sua figlia e Ilona sarebbero state molto felici di vedermi. Non mi vergogno di confessare che quell’invito fatto a me, giovane piuttosto timido, mi lusingò molto. Dunque, non mi avevano dimenticato e il fatto che venisse anche il tenente-colonnello F. pareva indicare che Kekesfalva (e capivo benissimo per quale senso di gratitudine) mi volesse procurare in modo discreto una raccomandazione.

Accettai subito e non dovetti pentirmene. Fu proprio una simpatica serata e io, ufficiale subalterno, di cui al reggimento nessuno si occupava, ebbi l’impressione di trovare un’insolita cordialità in quei vecchi e distinti signori. Evidentemente Kekesfalva aveva parlato di me in modo lusinghiero perché, mentre al reggimento nessuno si occupava di un misero sottotenente, trovai per la prima volta in vita mia un alto superiore che mi trattava senza l’alterigia del grado. Si informò se mi trovassi bene al reggimento e a che punto fosse la mia carriera. Mi incoraggiò ad andare a trovarlo a Vienna o quando avessi avuto bisogno di qualcosa. Anche il notaio, un tipo allegro, dalla testa calva e dal viso tondo e cordiale mi invitò a casa sua; il direttore dello zuccherificio mi rivolse ripetutamente la parola. Che diversità dalla conversazione della nostra mensa, dove dovevo sostenere col massimo ossequio le opinioni del mio superiore! Mi sentii a mio agio più presto di quanto non pensassi e dopo una mezz’ora potevo discorrere con gran disinvoltura.

I due domestici portarono ancora in tavola cose che conoscevo soltanto per sentito dire e dalle millanterie dei compagni ricchi: il caviale, delizioso, ghiacciato, l’assaggiavo per la prima volta. Vennero pasticcio di capriolo e fagiani e uno dopo l’altro quei vini che inebriavano piacevolmente. So bene che è sciocco lasciarsi impressionare da queste cose, ma perché negarlo? Io, giovane non viziato, godevo con orgoglio infantile di stare a una tavola così luculliana con quei vecchi e distinti signori. Perbacco, pensavo tra me, perbacco! Dovrebbero vedermi quel Wawruschka e quell’altro accattone di un volontario, che si vanta sempre di aver pranzato così sontuosamente al Sacher di Vienna. Dovrebbero venire una volta in questa casa, allora spalancherebbero gli occhi e la bocca! Se quegli invidiosoni potessero vedermi qui disinvolto a brindare col tenente-colonnello del ministero della Guerra, a bere, a discutere amichevolmente col direttore dello zuccherificio, che mi dice sul serio: «Mi meraviglio che lei sia così competente!».

Il caffè è servito nel salottino, il cognac tolto dalla ghiacciaia avanza in grandi bicchieri panciuti e compare anche un caleidoscopio di liquori, e naturalmente ecco i famosi grossi sigari con la pomposa fascetta. In mezzo alla conversazione Kekesfalva si china verso di me per domandarmi che cosa preferisco, se giocare una partita o chiacchierare con le signore. Naturalmente preferisco quest’ultima proposta, perché non mi farebbe troppo piacere rischiare una partita con un tenentecolonnello del ministero della Guerra. Se vinco, si può forse indispettire; se perdo, il mio assegno mensile se ne va al diavolo. Poi mi ricordo di avere in tasca al massimo venti corone.

Così, mentre si apre il tavolino da gioco lì accanto, mi siedo vicino alle due ragazze e – strano! È forse il vino o il buonumore che trasfigura tutto? – oggi mi sembrano entrambe molto graziose. Edith non è più così pallida, così olivastra, così malaticcia come l’ultima volta; forse in onore degli ospiti si è messa un po’ di tinta che colora le sue guance; in ogni modo manca quella piega nervosa e vibrante intorno alla bocca e il battito petulante delle ciglia. È seduta là in un lungo abito rosa; nessuna pelliccia, nessuna coperta nasconde il suo malanno, eppure nessuno di noi nel nostro buon umore pensa “a quello”. Quanto a Ilona, mi viene perfino il sospetto che sia un pochino brilla, i suoi occhi scintillano e quando ridendo getta indietro le sue belle spalle pienotte devo proprio tirarmi di lato per resistere alla tentazione di accarezzare per puro caso le sue braccia nude!

Con un cognac in corpo che riscalda meravigliosamente, con un grosso sigaro, il cui fumo solletica delizioso le narici, con due giovani donne graziose e vivaci accanto e dopo un pranzo così succulento, nemmeno al più sciocco riesce difficile chiacchierare animatamente. Di solito so raccontare proprio bene, se non me l’impedisce la mia maledetta timidezza. Ma questa volta sono proprio in forma e chiacchiero con vera animazione. Naturalmente tiro fuori solo stupide storielle, gli ultimi fatti accaduti tra noi, ad esempio che il colonnello la settimana scorsa voleva mandare un espresso con il direttissimo di Vienna prima della chiusura della posta e chiamò un ulano, un vero contadinotto ruteno, e gli ripeté che la lettera doveva andare subito a Vienna: quell’idiota corre dritto nella stalla, sella il cavallo e si slancia al galoppo sulla strada maestra. Se non si fosse telefonato al primo posto di comando, quell’asino avrebbe davvero cavalcato per diciotto ore. Non intrattengo, dunque, me e gli altri con profonde verità: sono storie comunissime, aneddoti da caserma, scherzi vecchi e nuovi, ma le due ragazze si divertono un mondo. Rimango anch’io sorpreso, tutt’e due non fanno che ridere. Il riso di Edith sembra particolarmente sfrenato col suo alto tono argentino che a volte diventa un acuto, ma l’allegria deve essere veramente sincera e spontanea, perché la sottile pelle trasparente delle sue guance di porcellana rivela toni sempre più vivi; un soffio di salute e persino di bellezza illumina il suo viso; i suoi occhi, altrimenti un po’ metallici e induriti, brillano di una gioia infantile. È bello guardarla, mentre dimentica il suo corpo impedito, poiché i suoi movimenti diventano sempre più liberi, i suoi gesti più spontanei; si appoggia con disinvoltura indietro, ride, beve, attira Ilona a sé e le mette il braccio intorno alle spalle; tutte e due si divertono immensamente alle mie stupidaggini. Il successo nel raccontare storie ha sempre qualcosa di eccitante per il narratore; mi vengono in mente un’infinità di storielle da tempo dimenticate. Di solito impacciato e confuso, trovo in me improvvisamente un coraggio insospettato: rido con loro e le faccio ridere. Come ragazzi scatenati ci rifugiamo e ci divertiamo tutti e tre nell’angolo del salotto.

Eppure, mentre scherzo senza interruzione e sembro tutto assorto nel nostro allegro circolo, sento contemporaneamente in un barlume di coscienza uno sguardo che mi osserva. Quello sguardo viene dal tavolo da gioco ed è così caldo, felice, che aumenta il mio stato di euforia. Un po’ furtivamente (credo che si vergogni davanti agli altri), con molta precauzione, il vecchio lancia di tanto in tanto da sopra le lenti un’occhiata verso di noi e quando la colgo mi fa un cenno confidenziale. Il suo viso in quel momento ha la luce raccolta di chi ascolta la musica.

Questo stato dura quasi fino a mezzanotte; la nostra conversazione non s’interrompe neppure una volta. E ancora ci servono delle cose buone, dei crostini meravigliosi e con gran sorpresa vedo che non sono il solo a mangiare di gusto. Anche le due ragazze si servono, anche loro bevono abbondantemente del vecchio e pesante Porto. Ma alla fine bisogna congedarsi. Edith e Ilona mi stringono la mano come a un vecchio amico fidato. Naturalmente devo promettere di tornare presto, addirittura domani o il giorno successivo. Poi passo nell’anticamera con gli altri tre signori. Saremo ricondotti a casa in auto. Prendo il mio cappotto, mentre il servitore è occupato ad aiutare il tenente-colonnello. A un tratto, mi accorgo che qualcuno mi vuole aiutare: è il signor von Kekesfalva e mentre, spaventato, mi schermisco (come posso farmi aiutare, io giovane imberbe, dal vecchio signore?), si avvicina mormorando tutto timido: «Signor tenente, signor tenente, lei non sa… lei non può immaginare che felicità mi ha dato sentir ridere ancora una volta così di gusto la mia bambina. Di solito non ha nessuna gioia. E oggi era proprio come prima, quando…». In quel momento si avvicina il colonnello.

«Dunque, andiamo?» mi domanda con un sorriso amichevole. Kekesfalva non osa più parlare, naturalmente, davanti a lui, ma io sento che a un tratto la mano del vecchio signore mi accarezza la manica, pian piano, timidamente come si accarezza un bambino o una donna. Un’infinita tenerezza, un’infinita gratitudine traspare in quel celato e timido contatto. Io ci sento tanta felicità e tanta disperazione che di nuovo ne sono sconvolto, e mentre con deferenza militare scendo accanto al signor colonnello i tre scalini verso la macchina, devo farmi una gran forza perché nessuno si accorga della mia commozione.


Non riuscii a addormentarmi subito quella sera: ero troppo eccitato. Per quanto insignificante potesse sembrare quel gesto, la carezza del vecchio signore sulla mia manica, pure era bastato per suscitare nel mio intimo un’ondata traboccante. In questo contatto insolito avevo sentito una tenerezza, un’intimità così casta e insieme così appassionata che mai avevo provato con una donna. Per la prima volta nella mia vita avevo avuto la certezza, io giovanissimo, di aver aiutato qualcuno sulla terra ed ero immensamente stupito che io, piccolo ufficiale mediocre e semplice, avessi avuto il potere di dare tanta felicità a un altro. Forse per spiegarmi quello che c’era di inebriante in questa improvvisa scoperta, devo prima ricordarmi che nella mia infanzia niente mi era tanto pesato sul cuore quanto la convinzione di essere un uomo assolutamente inutile, che non offriva nessun interesse agli altri, che riusciva nel caso migliore indifferente… Nella scuola dei cadetti, nell’accademia militare ero sempre stato uno scolaro mediocre, mai tra quelli amati e preferiti in modo particolare; al reggimento mi era capitata, più tardi, la stessa cosa. Ero quindi profondamente persuaso che, se fossi scomparso all’improvviso, se fossi caduto da cavallo e mi fossi rotto il collo, i compagni avrebbero forse detto «peccato!» oppure «povero Hofmiller!», e dopo un mese nessuno avrebbe sentito veramente la mia mancanza. Un altro avrebbe preso il mio posto, montato il mio cavallo e avrebbe sbrigato altrettanto bene o altrettanto male il mio servizio. Proprio come con i miei compagni mi era capitato con le due ragazze con cui avevo avuto una relazione nelle mie due guarnigioni; a Jaroslav con l’assistente di un dentista, a Wiener Neustadt con una sartina; eravamo usciti insieme, avevo portato Annetta in camera mia nel suo giorno libero, le avevo regalato per il suo compleanno una collanina di corallo, ci eravamo detti le solite tenere paroline e forse le avevamo anche veramente sentite. Ma quando poi dovetti andarmene per servizio, ci eravamo presto consolati; i primi tre mesi ci scrivemmo di tanto in tanto le lettere d’obbligo, e poi facemmo entrambi altre amicizie; tutta la differenza stava nel chiamare l’altro nell’impeto della tenerezza Ferd invece di Toni. Passato, dimenticato. Mai fino a ora un sentimento forte, appassionato, si era impossessato di me, e io stesso a venticinque anni non aspettavo e non esigevo dalla vita nient’altro fuorché sbrigare il mio servizio in modo corretto e puntuale, senza riuscire antipatico in nessun modo.

Ora però era accaduto l’inatteso e io mi guardavo stupito, con una curiosità un po’ sgomenta. Davvero! Anch’io, giovane mediocre, possedevo un potere sugli altri uomini! Io, che non potevo dire di possedere neppure cinquanta corone, avevo il potere di offrire a un uomo ricco più felicità che tutti i suoi amici! Io, sottotenente Hofmiller, potevo aiutare, consolare qualcuno! Per essere stato due sere accanto a una giovane malata e aver chiacchierato con lei, i suoi occhi si erano illuminati, le sue guance avevano respirato la vita e tutta una casa triste era diventata luminosa per la mia presenza!

Nella mia eccitazione, cammino così rapidamente per le stradine oscure da sentirmi tutto riscaldato. Avrei voglia di togliermi il mantello, tanto mi sento allargare il cuore. Poiché in questa meraviglia inconsciamente se ne svela un’altra nuova, ancora più inebriante, e cioè che è stato così facile, straordinariamente facile rendersi amiche quelle persone estranee. Che cosa avevo fatto io? Mostrato solo un po’ di compassione e passato due sere, due sere allegre, piacevoli, esilaranti in quella casa, e questo era bastato! Come era stupido allora perdere il tempo libero tutti i giorni al caffè a giocare a carte con noiosi compagni o passeggiare su e giù per il corso! No, no, d’ora in avanti basta con questi passatempi, queste vacuità! Con vera passione mi propongo, giovane improvvisamente risvegliato alla vita, mentre procedo sempre più veloce nella tiepida notte: da oggi voglio cambiare vita. Voglio andare molto meno al caffè e smetterla con quello stupido gioco dei tarocchi e con il biliardo, voglio mettere fine con forza a questo modo di ammazzare il tempo, che non fa bene a nessuno e mi rincretinisce. Andrò piuttosto a trovare spesso quest’ammalata, anzi mi preparerò ogni volta con cura speciale per poter raccontare alle due ragazze qualcosa di nuovo e di allegro. Giocheremo insieme a scacchi e passeremo il tempo piacevolmente in altro modo; già il semplice proposito di aiutare e di poter servire gli altri suscita in me una specie di entusiasmo. Avrei voglia di cantare, vorrei fare qualcosa di insolito per questo sentimento che mi trasporta; soltanto quando si sa che si può essere qualcosa anche per gli altri, si sente lo scopo e la missione della propria esistenza.


Per questo accadde che nelle settimane seguenti passai i tardi pomeriggi e anche le sere dai Kekesfalva; presto queste ore di chiacchiere amichevoli diventarono una molle abitudine, non priva di pericolo. Ma quale attrazione per un giovane, che dall’adolescenza era passato da un istituto militare a un altro, trovare inaspettatamente una casa, una patria del cuore invece delle fredde stanze della caserma o di quelle fumose delle mense! Quando, a servizio finito, verso le cinque me ne andavo lassù, la mia mano non aveva ancora lasciato il battente che già il servitore spalancava amichevolmente la porta, come se avesse osservato da un magico spiraglio il mio arrivo. Tutto mi indicava con amorevole evidenza che mi consideravano parte della famiglia; si assecondava ogni mia piccola debolezza e predilezione. Fra le sigarette erano sempre pronte le mie preferite. Quel libro che, parlando del più e del meno, avevo detto l’ultima volta che avrei letto volentieri, lo trovai come per caso sullo sgabello appena comprato e già con le pagine tagliate; una certa poltrona di fronte alla chaise longue di Edith era già considerata il “mio” posto; piccolezze, cose da niente, ma che pure riscaldano un ambiente estraneo con un senso di intimità e inconsciamente rallegrano e sollevano. Mi trovavo dunque là più a mio agio che nella cerchia dei miei compagni, chiacchieravo e scherzavo a seconda del caso, comprendendo per la prima volta che ogni costrizione imbriglia le vere forze dell’anima e che la vera misura di una persona viene alla luce soltanto quando questa si sente a proprio agio.

Ma c’era qualche altra cosa molto più misteriosa che mi rendeva così attraente la quotidiana compagnia delle due giovani. Dalla mia prima entrata negli istituti militari, cioè da dieci, quindici anni, avevo vissuto di continuo in ambienti maschili. Da mattina a sera, da sera a mattina, nel dormitorio dell’accademia militare, al campo, in caserma, a tavola e per la strada, nel maneggio, nella scuola, avevo sempre respirato solo l’aria maschile intorno a me, prima di ragazzo, poi di adolescente, ma sempre di uomini; mi ero già abituato ai loro gesti energici, al loro passo fermo e rumoroso, alle loro voci gutturali, al loro odore di tabacco, alla loro disinvoltura e spesso anche volgarità. Certo, ero affezionato alla maggior parte dei miei compagni e non potevo davvero lamentarmi che non fossero cordiali con me. Ma mancava a questa atmosfera maschile qualcosa di esilarante, come se non contenesse abbastanza ozono, abbastanza stimolo per elettrizzare. E come la nostra bella musica militare, nonostante il suo slancio ritmico eccellente, rimane soltanto fredda musica da ottoni, cioè dura, robusta e fondata solo sul tempo, perché mancano i toni teneramente sensuali dei violini, così persino le nostre ore più belle con i compagni mancavano di quel fluido in sordina che solo la presenza e la vicinanza di donne suscita invisibilmente in ogni riunione sociale. Già fin da quando a quattordici anni passeggiavamo a due a due in città nelle nostre attillate e gallonate divise di cadetti, se incontravamo altri giovani che flirtavano con le ragazze o anche solo chiacchieravano oziosamente con loro sentivamo con nostalgia che quella vita monastica di caserma toglieva violentemente alla nostra gioventù qualcosa che i nostri coetanei godevano quotidianamente e naturalmente per le vie, nei giardini, nei treni e nelle sale da ballo: la semplice, naturale, ingenua compagnia delle ragazze, mentre noi, separati, rinchiusi, fissavamo queste silfidi dalle gonne corte come esseri incantati e sognavamo una conversazione con una ragazza come qualcosa di irraggiungibile. Certe privazioni non si dimenticano. Il fatto che più tardi si avessero rapide e facili avventure, con ogni specie di donne compiacenti, non offriva alcun compenso a questi sogni sentimentali di ragazzo, e io mi accorgevo dalla rigidezza e goffaggine con cui balbettavo in società quando mi presentavano una ragazza (sebbene avessi già dormito con una dozzina di donne) che la lunga privazione mi aveva tolto e sciupato l’ingenua e naturale sicurezza.

E ora improvvisamente quella brama inconfessata di poter avere una volta un’amicizia con giovani donne, invece che con compagni virili, rozzi, era soddisfatta nel modo più perfetto. Ogni pomeriggio mi trovavo, unico gallo nel pollaio, tra le due fanciulle; il suono chiaro, femmineo nelle loro voci mi dava un vero benessere fisico (non posso trovare altra espressione) e con un senso di felicità difficile da descrivere godevo per la prima volta la gioia di trovarmi con loro senza timidezza. Perché questo era il lato particolarmente felice della nostra relazione che, per circostanze speciali, era escluso quel contatto elettrico che subentra inevitabilmente in ogni prolungato ritrovarsi a due fra giovani di sesso diverso. Mancava completamente nelle nostre lunghe ore di conversazione quel calore di serra che rende altrimenti così pericoloso un tête-à-tête nella semioscurità. Confesso senz’altro che in principio le labbra turgide da baci, le braccia tonde di Ilona, la sensualità magiara che si rivelava nei suoi movimenti molli, agili, mi eccitava nel modo più piacevole. A volte dovevo a forza tenere le mani composte e resistere alla tentazione di attirare a me quel morbido essere dagli occhi neri ridenti e saziarmi di baci. Ma per prima cosa Ilona mi confidò subito, nei primi giorni della nostra conoscenza, che era fidanzata da due anni a un futuro notaio di Becskeret e aspettava soltanto che Edith si ristabilisse o stesse meglio per sposarlo. Io indovinai che Kekesfalva aveva promesso una dote alla parente povera se fosse rimasta fino a quel tempo. E oltre a ciò di quale brutalità, di quale perfidia ci saremmo resi colpevoli se avessimo tentato alle spalle dell’amica commovente, impotente, vincolata alla sua sedia a rotelle, sbaciucchiamenti e carezze senza vero amore! Rapidamente dunque scomparve l’iniziale eccitamento, e tutta la simpatia che potevo sentire era rivolta in modo sempre più intimo all’inferma, alla sfortunata, poiché nella misteriosa chimica dei sentimenti la compassione per un malato si unisce inevitabilmente e inconsciamente alla tenerezza. Sedere accanto all’infelice, rallegrarla con la conversazione, veder ravvivata la sua sottile bocca irrequieta da un sorriso, oppure, quando si lasciava andare a un accesso di collera e vibrava con impazienza, ottenere col semplice posarsi della mia mano una timida arrendevolezza e cogliere in cambio uno sguardo di gratitudine dagli occhi grigi! Queste piccole intimità di un’amicizia spirituale mi rendevano più felice, accanto a lei, di quanto non avrebbero potuto fare le avventure più appassionate con qualche altra donna. Grazie a queste leggere commozioni, io scoprii – e quante scoperte devo a quei pochi giorni! – certe zone tenere del sentimento fino ad allora sconosciute e insospettate.

Tenere zone del sentimento sconosciute ma certo anche più pericolose, poiché tutte le accortezze non bastano: i rapporti fra un sano e un malato, un libero e un prigioniero non possono mai rimanere in stato di equilibrio. L’infelicità rende suscettibili e il dolore incessante ingiusti. Proprio come tra creditore e debitore rimane invincibilmente qualcosa di penoso, perché all’uno tocca continuamente la parte di chi elargisce e all’altro quella di chi riceve, così nel malato rimane sempre desta una segreta suscettibilità contro ogni visibile sollecitudine. Bisognava stare incessantemente in guardia per non oltrepassare quel limite appena visibile in cui la premura, invece di calmare, ferisce di più chi è così facilmente vulnerabile; e se da una parte lei esigeva, viziata com’era, che tutti la servissero come una principessa e la trattassero come una bambina, un momento dopo questa premura poteva amareggiarla, perché la rendeva ancora più consapevole della propria impotenza. Se, per esempio, le si spingeva accanto uno sgabello per risparmiarle lo sforzo di prendere un libro o una tazza, si vedeva balenare nel suo occhio imperioso un: “Credete che non possa far da me tutto ciò che voglio?”. Come un animale in gabbia si precipita a volte senza motivo sul proprio guardiano dal quale di solito si lascia accarezzare con piacere, così di tanto in tanto lei era sopraffatta dal maligno desiderio di distruggere con un’uscita improvvisa il nostro umore allegro, parlando a un tratto di sé come di “una povera storpia”. In quei momenti di tensione bisognava davvero raccogliere tutta la forza per non diventare ingiusti verso il suo aggressivo malumore.

Ma, con mia sorpresa, continuai a trovare quella forza. Le prime comprensioni delle cose umane si accrescono in noi misteriosamente di nuove esperienze, e coloro ai quali è dato vivere intensamente una forma di sofferenza altrui capiscono con questo magico insegnamento tutte le forme, anche le più strane e apparentemente assurde. Così non mi lasciavo ingannare da quelle occasionali ribellioni; al contrario, quanto più ingiusti e inattesi erano quegli scoppi di malumore, tanto più mi commuovevano, e a poco a poco capii anche perché il mio arrivo era stato così gradito al padre, a Ilona e a tutta la casa. Una sofferenza che dura a lungo esaurisce non solo il malato, ma anche la compassione degli altri; forti sentimenti non si possono prolungare all’infinito. Certamente il padre e l’amica soffrivano fino in fondo al cuore con questo povero essere impaziente, ma soffrivano già in modo esaurito e rassegnato. Consideravano l’ammalata come un’ammalata, accettavano la sua infermità come un fatto e aspettavano ogni volta a occhi bassi che quel breve temporale dei nervi si fosse calmato. Poiché io ero l’unico per il quale la sua sofferenza era un’emozione sempre rinnovata, diventai l’unico con il quale si vergognava della sua mancanza di controllo. Quando scattava, bastava che io dicessi una parola ammonitrice come «Ma, cara signorina Edith…» e già lo sguardo grigio si abbassava ubbidiente. Arrossiva e si vedeva che, se i suoi piedi non fossero stati legati, avrebbe preferito sfuggire a se stessa. E non poteva mai congedarmi, senza dirmi in un certo modo supplichevole che mi trafiggeva il cuore: «Ma domani ritornerà! Non è vero, non è in collera con me per tutte le sciocchezze che ho detto oggi?». In quel momento provavo un misterioso stupore nel vedere che io, che non avevo dato altro che la mia sincera compassione, possedessi tanto potere sugli altri.

È tipico dei giovani trasformare in esaltazione ogni conoscenza e, una volta animati da un sentimento, volerne aumentare l’intensità. Uno strano mutamento cominciò a operarsi in me, non appena scoprii che la mia compassione era una forza che non solo mi eccitava piacevolmente, ma operava in modo benefico anche sugli altri; da quando avevo aperto la porta del mio cuore a questa nuova capacità mi sembrava che un fermento fosse penetrato nel mio sangue e l’avesse reso più caldo, più rosso, più rapido, più veemente. All’improvviso, non capivo più l’ottusità in cui ero vissuto fino ad allora, come in un crepuscolo grigio e indifferente. Mille fatti cominciavano a interessarmi, accanto ai quali prima ero passato incurante. Dovunque vedevo cose che mi occupavano, mi entusiasmavano, mi commuovevano, come se in quel primo sguardo nel dolore di un altro si fosse risvegliato in me un altro sguardo più penetrante, più cosciente. Poiché tutto il nostro mondo è pieno in ogni strada, in ogni stanza di tragici destini e sovraccarico di cocenti dolori fino al profondo, così la mia giornata era ormai continuamente piena di attenzione e di tensione. Strano! Nel provare i cavalli per il reggimento scopro che non posso più come prima vibrare una frustata con tutta la forza sulla groppa di un animale ombroso, senza sentire con rimorso il dolore che provoco e il livido mi brucia la pelle. Oppure involontariamente stringo le dita come in un crampo quando il nostro collerico capitano assesta un pugno sul viso di un povero ruteno che ha messo male la sella, e il ragazzo rimane rigido con la mano alla cintura dei pantaloni. Gli altri soldati intorno stanno a guardare e ridono stupidamente, ma solo io vedo, sotto le palpebre abbassate per la vergogna, le ciglia umide del povero ragazzo. A un tratto non posso più sopportare alla nostra mensa gli scherzi alle spalle dei compagni goffi e inabili. Da quando ho capito in quella giovane inferma il tormento dell’immobilità, ogni brutalità suscita il mio odio e ogni debolezza il bisogno di difendere. Scorgo adesso innumerevoli piccolezze che prima mi erano sfuggite, da quando il caso ha messo nel mio sguardo quella calda goccia di compassione: sono cose semplici, ma ognuna mi scuote e mi commuove. Per esempio, mi accorgo che la tabaccaia dalla quale compro le sigarette avvicina in modo impressionante le mie monete agli occhiali per esaminarle, e subito mi viene il sospetto che possa essere colpita dal glaucoma. Domani voglio interrogarla con cautela e forse domanderò al dottore del reggimento di visitarla. Oppure mi colpisce che i volontari evitino in modo evidente negli ultimi tempi il piccolo K. dai capelli rossi e mi ricordo di aver letto sul giornale (e che colpa ne ha lui, povero ragazzo?) che suo zio è stato arrestato per malversazione. Mi siedo apposta accanto a lui al maneggio e inizio una lunga conversazione e vedo subito dal suo sguardo riconoscente che capisce che lo faccio apposta, per mostrare agli altri come sono ingiusti e volgari nel trattarlo così. Oppure riesco a ottenere la libertà per uno dei miei ragazzi al quale il colonnello aveva affibbiato quattro ore di consegna: in modo sempre nuovo e in nuove prove quotidiane godo questo ardore che si è destato in me. E dico tra me: d’ora in avanti aiuta tutti quanto puoi! Non essere più pigro, non più indifferente: ti elevi mentre ti dai, ti arricchisci mentre ti accomuni a un altro destino, capisci ogni dolore per mezzo della compassione. E il mio cuore stupito di se stesso trema di gratitudine per quell’ammalata che ho offeso inconsciamente e che con il suo dolore mi ha insegnato la magia creatrice della compassione.


Fui presto risvegliato, e nel modo più radicale, da questi sentimenti romantici. Ecco come andò. Quel pomeriggio avevamo giocato a domino e poi chiacchierato a lungo e passato il tempo così piacevolmente, che non ci accorgemmo che si era fatto tardi. Finalmente, alle undici e mezza guardo spaventato l’orologio e mi congedo in fretta e furia. Ma mentre il padre mi accompagna nel vestibolo, sentiamo fuori un brontolio e un ronzio come di centomila calabroni. Un vero nubifragio batte sulle grondaie. «L’auto la ricondurrà a casa» mi rassicura Kekesfalva. Io protesto che non è affatto necessario; mi dispiace pensare che l’autista debba vestirsi per me a quell’ora e andare a prendere la macchina nella rimessa (tutto questo riguardo o considerazione per gli altri è cosa nuovissima in me, l’ho imparata solo nell’ultima settimana): però è anche molto piacevole con un tempo da cani tornare a casa in un morbido sedile ben molleggiato, invece di dover camminare per mezz’ora sotto il diluvio con leggere scarpe di vernice per la strada fangosa, e così mi rassegno. Il vecchio insiste nell’accompagnarmi, nonostante la pioggia, fino all’auto, e vuole stendermi la coperta sulle ginocchia. L’autista si mette in moto e ci muoviamo di volata attraverso il temporale scrosciante.

Come si sta comodi nella macchina che scivola senza rumore! Ma mentre si dirige verso la caserma – siamo arrivati in un attimo – io batto sui vetri e chiedo all’autista di fermarsi in piazza del Municipio. Meglio non arrivare in caserma in questa elegante automobile dei Kekesfalva. So che non fa una buona impressione che un sottotenente se la spassi come un duca in una lussuosa auto e si faccia aiutare, scendendo, da un autista in livrea. I parrucconi militari non vedono volentieri queste esibizioni e inoltre un istinto mi ammonisce di non mescolare quei due mondi, il lusso di lassù, dove io sono un uomo libero, indipendente, viziato, e l’altro mondo, il mondo del lavoro, del servizio, in cui mi devo adattare, povero diavolo, felice se il mese ha trenta giorni invece di trentuno. Inconsciamente quel mio “io” non vuol sapere niente dell’altro; a volte anch’io non riesco a capire chi sia il vero Toni Hofmiller, quello di servizio o quello dai Kekesfalva.

L’autista ubbidiente ferma in piazza del Municipio, a due strade dalla caserma. Io scendo, mi tiro su il bavero e sto per attraversare rapidamente la piazza. Proprio in quel momento il temporale raddoppia la sua violenza, il vento mi sferza la pioggia sul viso. Meglio dunque aspettare qualche minuto in un portone prima di attraversare. Può anche darsi che il caffè sia ancora aperto e possa star là al sicuro, finché il cielo abbia vuotato i suoi serbatoi. Ci sono solo sei case per arrivare al caffè, ed ecco che dietro ai vetri appannati si vede brillare la luce. Forse i compagni sono ancora a tavola: ottima occasione per rimediare a tante cose, perché da un pezzo mi sarei dovuto far vedere. Ieri, l’altro ieri, tutta la settimana e anche quella passata non sono stato alla mensa. Avrebbero proprio ragione di essere arrabbiati con me; e quando ci si comporta in modo volubile occorre almeno salvare le apparenze.

Giro la maniglia. Nella prima parte del locale, per fare un po’ di economia, le lampade sono già spente; i giornali sono aperti, sparpagliati ed Eugen, il capo cameriere, conta l’incasso. Nella sala da gioco vedo ancora la luce e uno scintillio di bottoni di uniforme: sono ancora là, gli eterni compagni dei tarocchi: Jozsi, il tenente Ferencz, il medico del reggimento Goldbaum. Sembra che abbiano finito da un pezzo la loro partita e stanno lì assonnati in quella pigrizia da caffè che mi è ben nota, restii ad alzarsi: così è un vero dono del cielo che il mio apparire interrompa la loro noiosa sonnolenza.

«Ecco Toni!». Ferencz dà l’allarme e «Quale luce nella nostra bassa capanna!» declama il medico del reggimento che prendiamo in giro perché soffre di diarrea cronica di citazioni. Sei occhi assonnati si ravvivano e ridono guardandomi: «Ciao! ciao!».

La loro gioia mi rallegra e penso: “Sono proprio dei bravi ragazzi. Non si sono offesi che io me la sia svignata tutto questo tempo senza scuse, senza spiegazioni”.

«Un caffè» ordino al cameriere assonnato che compare lentamente, e mi metto a sedere con l’inevitabile «Che c’è di nuovo?» che è sempre l’inizio di ogni nostro incontro.

Ferencz allarga ancora di più il suo faccione, gli occhi scintillanti scompaiono quasi nelle guance rosse; lentamente apre la bocca impastata.

«Dunque l’ultimissima novità sarebbe» dice quieto «che Sua Altezza si degni ancora una volta di comparire nel nostro modesto locale».

E il medico del reggimento si appoggia indietro e inizia col tono di Kainz: «Mahādeva, il signore della terra / viene dall’alto un’ultima volta / per farsi uguale agli altri / partecipare al dolore e alla gioia».

Tutti e tre mi guardano con aria divertita e sento subito un sapore amaro in bocca. Meglio, penso, mettermi subito a discorrere, prima che inizino a domandare perché sono stato via tutti questi giorni e da dove vengo oggi. Ma non faccio in tempo ad aprire bocca che Ferencz ha già strizzato l’occhio e toccato il braccio a Jozsi. «Guarda qui» indica sotto il tavolo «che ne dici? scarpette lucide con questo tempaccio, e la divisa migliore. Ah… Toni se ne intende, ha saputo trovarsi la nicchia! Dev’essere fantastico lassù dal vecchio manicheo! Cinque portate ogni sera, ha raccontato il farmacista, caviale e capponi, vero punch e sigari di lusso, ben diverso dai nostri soliti intrugli al Leone Rosso! Sì, Toni l’abbiamo sottovalutato, ne ha fatte delle belle!».

Jozsi prosegue: «Solo con i compagni si comporta malissimo. Sì, caro Toni, invece di dire una volta là, al tuo vecchio “Sentite, io ho un paio di compagni pulitissimi, raccomandabilissimi, che non si ficcano il cibo in bocca col coltello, un giorno ve li porto qui…” lui pensa ‘Bevano pure la loro birra acida e si brucino la gola col loro stupido gulasch!’. Magnifico spirito di corpo! Non c’è che dire! Tutto per sé e un corno per gli altri! Ma almeno mi hai portato un grosso sigaro Upmann? Allora per oggi sei perdonato…».

Ridono, schioccano le labbra tutti e tre. Ma io mi sento salire il sangue alle orecchie perché, diamine, come può avere indovinato quel maledetto Jozsi che davvero Kekesfalva, nel salutarmi in anticamera, mi ha infilato come sempre uno dei suoi sigari nel taschino! Mi è forse rimasto fra i bottoni della camicia e sporge dal mantello? Almeno non se ne accorgessero! Nel mio imbarazzo mi sforzo di ridere.

«Si capisce, un Upmann! Di meno fini tu non ne fumi! Ma temo che dovrai accontentarti di quest’altra qualità» e gli offro il portasigarette aperto. Ma nello stesso momento mi trema la mano, poiché due giorni prima era stato il mio venticinquesimo compleanno e le ragazze, non so come, erano riuscite a scoprirlo, e a cena, alzando il tovagliolo dal mio piatto, mi ero accorto che dentro c’era qualcosa di pesante: un portasigarette. Ormai Ferencz si è accorto dell’astuccio nuovo: nel nostro circolo ristretto anche la minima bagatella diventa un avvenimento.

«Ma guarda, cos’è questo?» grida. «Un astuccio nuovo!». Mi toglie il portasigarette di mano (come impedirglielo?), lo palpa, l’osserva, lo soppesa sul palmo, poi si volta verso il dottore: «Mi pare persino che sia oro vero. Guardalo bene anche tu; il tuo riverito genitore commercia proprio in questa roba, e un po’ te ne devi intendere…».

Il dottor Goldbaum, veramente figlio di un orefice di Drohobyč, inforca le lenti sul naso grassottello, prende l’astuccio, lo soppesa, lo guarda da tutte le parti e da persona competente lo batte con le nocche.

«Oro» è la sua diagnosi finale «oro vero, marcato e maledettamente pesante. Con questo si potrebbero impiombare i denti di tutto il reggimento. Prezzo di stima da sette a ottocento corone». Dopo questo verdetto che stupisce anche me (avevo creduto che fosse dorato) passa l’astuccio a Jozsi, che lo prende con un’aria molto più rispettosa degli altri due (che rispetto abbiamo noi poveri diavoli per le cose di valore!), lo guarda, ci si specchia, lo tasta, finalmente alza il coperchio e si ferma sorpreso: «Ma guarda! una dedica! sentite! sentite: “Al nostro caro amico Anton Hofmiller per il suo compleanno. Ilona. Edith”».

Tutti e tre mi guardano fissi. «Per mille diavoli!» sbuffa finalmente Ferencz «i tuoi amici te li scegli bene adesso! complimenti! da me avresti avuto al più una scatola da fiammiferi di similoro invece di questo qui».

Un nodo mi stringe la gola. Domani tutto il reggimento saprà la penosa novità del portasigarette d’oro che ho ricevuto in regalo dai Kekesfalva, e tutti sapranno a memoria la dedica. «Fammelo vedere il tuo bell’astuccio» dirà Ferencz alla mensa per vantarsi con me, e docilmente io lo farò vedere al capitano, al signor maggiore e, per ubbidienza, forse dovrò anche mostrarlo al signor colonnello. Tutti lo soppeseranno, lo valuteranno, leggeranno ironicamente l’iscrizione, e poi verranno inevitabilmente le domande, i commenti e di fronte ai superiori non potrò essere sgarbato.

Nel mio imbarazzo, per metter fine alla conversazione, domando: «Dite un po’, avete voglia di fare una partita?».

Ma subito i loro benevoli sorrisi diventano una risata. «Ma senti cosa dice, Ferencz» scoppia Jozsi. «Adesso, a mezzanotte e mezza, quando la baracca chiude, vorrebbe cominciare una partita…».

E il dottore si appoggia alla spalliera, pigro e gioviale: «Sì, sì, per chi è felice il tempo non passa mai!».

Ridono e si divertono ancora un po’ con quello scherzo. Ma già Eugen si è fatto avanti con timido invito: «Si chiude!». Usciamo; la pioggia è diminuita, andiamo insieme fino alla caserma e là ci stringiamo la mano. Ferencz mi batte sulla spalla. «Bravo, che sei ritornato!» e io sento che lo dice sinceramente. Perché essere così arrabbiato con loro? Sono proprio tutti bravi ragazzi, come si deve, senz’ombra di invidia o animosità. E se anche si sono burlati di me, l’hanno fatto senza cattive intenzioni.


L’hanno fatto davvero senza cattive intenzioni, quei bravi ragazzi, ma lo stesso con il loro balordo stupore e con le loro insinuazioni hanno distrutto irrimediabilmente qualcosa in me: la mia sicurezza. Fino ad allora la mia strana relazione con i Kekesfalva aveva accresciuto in modo meraviglioso il mio amor proprio. Per la prima volta in vita mia, avevo sentito che ero io a dare, ad aiutare; adesso vedevo come gli altri consideravano questa relazione, o meglio come inevitabilmente bisognava vederla dal di fuori, ignorandone tutti i misteriosi rapporti. Che cosa potevano capire di questo sottile godimento della compassione in cui ero caduto – non posso dirlo in altro modo – come in una oscura passione? Per loro era certo che io mi fossi accomodato in quella sontuosa casa ospitale per avvicinarmi a gente ricca, per risparmiare un pasto e farmi fare dei regali. Non mi giudicano male quei bravi ragazzi: mi concedono l’angolino caldo, i buoni sigari; indubbiamente – e proprio questo mi irrita – non vedono la minima sconvenienza che mi lasci festeggiare e corteggiare da quei ricchi sfondati. Secondo il loro modo di vedere, sembra far loro un onore un ufficiale di cavalleria che si degni di sedersi alla loro tavola. Non c’è dunque la minima disapprovazione nell’ammirazione di Ferencz e di Jozsi per quell’astuccio d’oro: anzi, ha ispirato loro un certo rispetto il vedere come io so trattare dall’alto il mio mecenate. Ciò che mi inquieta è che io stesso comincio a non veder più chiaro in me. Mi comporto veramente come uno scroccone? È lecito che io, ufficiale, uomo, mi lasci ospitare e corteggiare una sera dopo l’altra? Per esempio, quel portasigarette d’oro non avrei proprio dovuto accettarlo e nemmeno quella sciarpa di seta che mi misero al collo perché fuori pioveva. Alla mia età, non è permesso farsi mettere in tasca i sigari da fumare per il ritorno e – per l’amor del cielo! – devo subito persuadere Kekesfalva che non combini niente con quel cavallo da sella! Mi viene in mente adesso che l’altro giorno ha detto a mezza voce che il mio sauro Wallach (che naturalmente pago a rate) non è bene in forma, e fin qui ha ragione. Ma che mi voglia prestare dalle sue scuderie un cavallo di tre anni, un famoso corridore, con il quale mi potrei fare onore, questo non mi va. Sì, “prestare”, capisco bene cosa significa per lui! Proprio come ha promesso a Ilona una dote, perché rimanga a fare da infermiera alla sua povera bambina, così vuole comprare me, pagarmi in contanti per la mia compassione, per i miei scherzi, per la mia compagnia! E io, sempliciotto, ci sarei quasi caduto, senza notare che diventavo in questo modo uno scroccone!

«Sciocchezze! sciocchezze!» mi ripeto poi, e mi ricordo con che timidezza il vecchio mi aveva accarezzato la manica, e come si rischiarava il suo viso ogni volta che comparivo sulla porta. Ricordo l’amicizia cordiale, fraterna, che mi unisce alle due ragazze; davvero non badano se bevo un bicchiere di più e, se lo notano, sono contente di vedere che mi sento bene in casa loro. «Sciocchezze, stupidaggini» mi continuo a ripetere «sciocchezze!». Quel vecchio mi vuole più bene di mio padre.

Ma a che servono tutti questi discorsi per tentare di convincersi e giustificarsi se l’equilibrio interiore ha cominciato a vacillare? Mi accorgo che lo stupore e le chiacchiere di Jozsi e Ferencz hanno distrutto la mia serena naturalezza. “Ci vai proprio davvero solo per compassione e per simpatia, da quella gente ricca?” mi domando continuamente. “Non c’è anche sotto un bel po’ di ambizione e d’interesse?”. In ogni modo devo venirne a capo. E come prima cosa decido di mettere d’ora in avanti delle pause nelle mie visite e di non andare dai Kekesfalva il pomeriggio seguente.


Il giorno seguente dunque non mi faccio vedere. Finito il servizio, me ne vado al caffè con Ferencz e Jozsi e iniziamo con gli inevitabili tarocchi. Io però gioco malissimo, perché proprio di fronte a me è incastrato nella parete un orologio tondo: le quattro e venti, le quattro e mezza, le quattro e quaranta, le quattro e cinquanta e, invece di contare bene i tarocchi, conto il tempo. Quattro e mezza: a quest’ora generalmente compaio per il tè, trovo tutto pronto e, se a volte ritardo di un quarto d’ora, mi chiedono subito: «Cos’è successo oggi?». Il mio arrivo puntuale è diventato così naturale che ci contano; probabilmente adesso guardano l’orologio con la mia stessa impazienza e aspettano, aspettano. Non sarebbe meglio che almeno telefonassi? Per avvertire… o forse sarebbe meglio mandare il mio attendente…

«Ma, Toni, è una vergogna quello che oggi stai combinando. Stai attento» dice Jozsi arrabbiato e mi guarda indispettito. La mia distrazione gli ha fatto perdere la partita. Io faccio uno sforzo.

«Di’, possiamo cambiare posto?».

«Naturalmente, ma perché?».

«Non lo so» dico mentendo. «Credo sia il rumore nella stanza che mi fa diventare così nervoso».

In realtà quello che non voglio vedere è l’orologio e il suo inevitabile procedere da un minuto all’altro. Mi sento un formicolio nei nervi, i pensieri mi volano continuamente via e mi opprime l’idea che dovrei andare al telefono e scusarmi. Per la prima volta comincio a capire che la vera simpatia non si può prendere e lasciare come un contatto elettrico e che chiunque partecipi al destino di un altro perde un po’ della propria libertà.

Ma, diavolo, mi dico, non sono mica obbligato a fare ogni giorno quella mezz’ora di strada. E, conforme alla segreta legge dell’intreccio del sentimento, secondo la quale una persona arrabbiata inconsciamente fa ricadere il suo cattivo umore su quelli che non ci hanno nulla a che vedere, come una palla da biliardo rimanda il colpo ricevuto, così il mio malessere, invece di rivolgersi a Jozsi e a Ferencz, si orienta verso i Kekesfalva.

Per una volta mi aspettino! Devono capire che non possono comprarmi con regali e gentilezze, che io non compaio al minuto come il massaggiatore o il maestro di ginnastica. Non bisogna creare precedenti, obbligarsi ad abitudini, e io non mi voglio legare. Così nel mio stupido dispetto rimango più di tre ore, fino alle sette e mezza, nel caffè per convincermi e dimostrare a me stesso che sono davvero libero di andare e venire quando mi pare e che i buoni cibi e i sigari di lusso mi sono indifferenti.

Alle sette e mezza ci alziamo. Ferencz ha proposto una passeggiata sul corso ma, appena uscito dal caffè dietro i due amici, mi colpisce lo sguardo noto di qualcuno che passa rapidamente. Non è Ilona? Naturalmente, anche se non avessi ammirato proprio l’altro giorno l’abito bordeaux e il cappello di panama dai larghi nastri, l’avrei riconosciuta dalla sua andatura molle e ondeggiante. Ma dove corre con tanta fretta? Non è un passo da passeggio, è una corsa all’assalto. In ogni modo inseguo la bella colomba, anche se agita le ali così rapidamente.

«Scusate» dico bruscamente ai miei attoniti compagni e corro verso l’abito svolazzante, ringraziando con vera gioia il caso che ha portato nel mio mondo qualcosa dei Kekesfalva.

«Ilona, Ilona, ferma, ferma!» le grido dietro. Finalmente si ferma senza essere per niente sorpresa. Si capisce che mi aveva già visto passando.

«Che bellezza, Ilona, poterla una volta incontrare in città! È tanto che desidero passeggiare con lei nella nostra residenza. O piuttosto non vogliamo fare un salto nella nostra pasticceria?».

«No, no!» mormora imbarazzata. «Ho fretta, mi aspettano a casa».

«Ebbene, l’aspetteranno cinque minuti di più. Nel caso peggiore, perché non la mettano nel cantuccio, le darò persino una lettera di scuse. Venga e abbandoni quell’aria così severa».

Avrei tanta voglia di prenderla per il braccio, perché è una vera gioia per me incontrare nel mio mondo proprio lei, quella bella, distinta ragazza. Ma Ilona rimane nervosa.

«No, no! devo proprio andare a casa!» dice in fretta. «Laggiù c’è già l’auto». E infatti dalla piazza del Municipio avverto il rispettoso saluto dell’autista.

«Ma almeno la posso accompagnare fino all’auto?». «Naturalmente» mormora stranamente distratta. «Naturalmente… del resto… perché non è venuto oggi nel pomeriggio?».

«Oggi nel pomeriggio?» domando apposta lentamente, come per ricordarmi. «Oggi nel pomeriggio? Ah… c’è stata una stupida faccenda: il colonnello voleva comprarsi un cavallo e abbiamo dovuto andare tutti a vederlo e a montarlo».

Questo era successo un mese prima. Proprio non ho l’arte di mentire. Lei esita e vuole rispondere qualcosa. Ma perché stiracchia così il guanto, perché batte così nervosamente il piede? Poi dice in fretta: «Non vuole almeno venire adesso con me per la cena?».

“Sta saldo!” dico tra me e me. “Non cedere! Almeno una volta, almeno un giorno!” e, con un sospiro di rincrescimento: «Che peccato! Verrei tanto volentieri, ma oggi è già tutto rovinato. Stasera abbiamo da preparare una riunione e non posso mancare».

Mi scruta. Strano! Vedo comparire fra le sue sopracciglia la stessa piega impaziente di Edith, e non dice più una parola, non so se per voluta cortesia o per imbarazzo. L’autista apre lo sportello, lei lo richiude e domanda attraverso il vetro: «Ma domani verrà?».

«Sì, domani certo» dico, e l’auto è già partita.

Non sono contento di me. Perché quella strana fretta di Ilona, perché il suo imbarazzo, quasi temesse di esser vista con me e perché questo andar via precipitoso? E poi avrei dovuto almeno mandare per cortesia un saluto al padre e una parola gentile a Edith, che non mi avevano fatto proprio niente! Ma d’altra parte sono anche soddisfatto del mio contegno riservato. Sono rimasto fermo. Adesso almeno non possono pensare che io voglia imporre la mia presenza.


Sebbene avessi detto a Ilona che sarei andato il giorno seguente alla solita ora, per prudenza annuncio la mia visita per telefono. Meglio osservare le forme: la forma è una garanzia. Devo mettere in evidenza che non voglio andare in casa di nessuno, se non sono desiderato, e d’ora in avanti voglio domandare sempre se la mia visita è attesa con piacere. Oggi non posso davvero dubitarne, perché il servo mi aspetta già davanti alla porta aperta e, appena entrato, mi confida con insistente premura «Le signorine sono sulla terrazza della torre e la pregano di andar subito lassù» e aggiunge «credo che il signor tenente non ci sia mai stato e sarà sorpreso di vedere come è bello».

Aveva ragione il bravo vecchio Josef. Non ero davvero mai stato sulla terrazza della torre, sebbene spesso mi fossi interessato a quella strana e astrusa costruzione. Ho già detto prima che originariamente era la torre d’angolo di un castello da tempo rovinato o distrutto (persino le ragazze non ne conoscevano bene la storia). Per anni questa torre quadrata e massiccia era rimasta vuota, e ora serviva da magazzino; da piccola Edith, con spavento dei suoi genitori, si era spesso arrampicata sulle traballanti scale a pioli fino al solaio, dove nel vecchio ciarpame svolazzavano pipistrelli assonnati e dove a ogni passo usciva una nuvola di polvere e di sporcizia dalle vecchie travi imputridite. Ma la bambina, con la sua fantastica natura, aveva scelto proprio quella stanza inutile che concedeva una vista sconfinata dalle finestre polverose, proprio per il suo carattere misteriosamente inutile, come campo di gioco e di nascondiglio; e quando poi accadde la disgrazia e lei non poté più arrampicarsi sino a quell’alta e romantica stanza con le sue povere gambe completamente immobili, si sentì come derubata di un suo bene. Il padre notava quanto spesso guardasse tristemente il paradiso della sua infanzia, tanto amato e così presto perduto.

Per farle una sorpresa, Kekesfalva approfittò dei tre mesi che Edith passò in un sanatorio tedesco per dare l’incarico a un architetto di Vienna di ricostruire la vecchia torre e di fabbricare in alto una comoda terrazza, come belvedere; e quando Edith in autunno fu riportata a casa, dopo un leggero miglioramento, la torre aveva già un ascensore grande come quello del sanatorio ed era possibile andare in ogni momento con la sedia a rotelle fino all’amata cima: così, inaspettatamente, le era stato restituito il mondo della sua infanzia.

L’architetto, per far presto, si era preoccupato meno della purezza dello stile che della comodità tecnica: quel cubo nudo, che lui aveva aggiunto alla torre quadrata, sarebbe stato bene in un cantiere o in un impianto elettrico, piuttosto che in armonia con le forme barocche e le volute del piccolo castello, che risaliva ai tempi di Maria Teresa. Ma il padre con il suo desiderio aveva proprio indovinato: Edith fu entusiasta di quella terrazza, che la liberava in modo impensato dalla ristrettezza e dall’uniformità della sua camera. Da questa torre proprio sua poteva scorgere col cannocchiale tutta la vasta campagna piana, tutto quello che accadeva intorno, semina e falciatura, traffico e vita. Riunita di nuovo al mondo dopo lunga separazione, essa guardava per ore da questo punto d’osservazione l’allegro giocattolo del treno che attraversava la campagna con la sua piccola nube di fumo; nessuna vettura sulla strada maestra sfuggiva alla sua oziosa curiosità e, come seppi più tardi, aveva accompagnato col suo telescopio anche molte nostre uscite, esercizi e parate. Per una strana gelosia teneva nascosta questa sua isolata dimora a tutti gli ospiti, come un suo mondo privato, e dall’entusiasmo impulsivo del fidato Josef capii che l’invito a entrare in quel luogo altrimenti inaccessibile era considerato da lui come un onore speciale.

Il servitore avrebbe voluto portarmi su in ascensore; si leggeva in lui l’orgoglio di essere il solo a cui era affidato questo costoso veicolo. Ma io rifiutai, appena mi informò che oltre all’ascensore una scala a chiocciola illuminata da aperture a ogni piano conduceva alla terrazza sul tetto; immaginai subito come doveva essere attraente, da una rampa a un’altra, vedere allargarsi sempre più il paesaggio, e infatti ognuna di quelle piccole aperture senza vetri offriva un nuovo e incantevole quadro. Sulla campagna estiva si stendeva come un velo dorato il giorno caldo, quieto, trasparente. Il fumo dai comignoli dei casolari sparsi saliva in volute quasi regolari; si vedevano – ogni contorno si stagliava nitido sul cielo azzurro – le capanne coperte di paglia con l’immancabile nido di cicogna sul comignolo e gli stagni delle anatre davanti ai granai brillavano come metallo fuso. Fra essi, nei campi dal colore di cera si muovevano figure lillipuziane, mucche pascolanti dai mantelli chiazzati, donne che lavavano o sarchiavano, carri pesanti tirati da bovi e carrettini agili e rapidi in mezzo ai quadrati dei campi accuratamente rastrellati. Una volta saliti circa novanta scalini, lo sguardo abbracciava soddisfatto tutto il giro della pianura ungherese, fino all’orizzonte leggermente nebbioso, dove in lontananza compariva l’azzurro di una striscia elevata, forse i Carpazi, e alla sinistra s’illuminava graziosamente raccolta la nostra cittadina con la sua torre a cipolla. A occhio nudo riconoscevo la caserma, il municipio, le scuole, la piazza d’armi; per la prima volta da quando ero stato trasferito in quella guarnigione, sentii la semplice grazia modesta di quel mondo appartato.

Tuttavia non mi potevo lasciar andare a questa simpatica vista perché, giunto alla terrazza, mi dovevo preparare a salutare l’inferma. Inizialmente non la vidi; la morbida poltrona di vimini, in cui essa riposava, mi rivolgeva la larga spalliera, che nascondeva completamente il suo corpicino come una curva e colorita conchiglia. Mi accorsi della sua presenza soltanto dal tavolino che le stava accanto con i libri e il grammofono aperto. Esitai ad avvicinarmi da dietro; potevo spaventarla se riposava o sognava. Così costeggiai un lato della terrazza, preferendo vederla in faccia. Ma mentre procedevo cautamente, mi accorsi che dormiva. Il piccolo corpo era stato avvolto con cura come in un letto, un morbido scialle è stato gettato sui suoi piedi e il visino ovale, infantile, incorniciato dai capelli di un biondo acceso, riposava su un cuscino bianco, chinato un po’ di lato, e il sole al tramonto gli dava il colore dorato della salute.

Involontariamente mi fermo e approfitto di questa attesa per contemplare la dormiente. In tutti i nostri incontri, non ho mai avuto l’occasione di guardarla in faccia; perché, come tutte le persone sensibili e ultrasensibili, lei si oppone inconsciamente a lasciarsi osservare. Anche quando, per caso, la si guarda parlando, si vede subito comparire la piccola piega inquieta fra le sopracciglia, lo sguardo è fuggevole, le labbra nervose, il profilo non rimane immobile neppure un momento. Solo ora che giace a occhi chiusi, immobile e senza resistenza (ma ho l’impressione di commettere un furto, una cosa sconveniente), posso guardare il viso un po’ angoloso e insieme ancora acerbo, in cui il carattere infantile si mescola con quello femminile e anormale in modo attraentissimo. Le labbra, appena aperte come di uno che abbia sete, respirano dolcemente, e già questo minimo sforzo solleva il magro petto infantile e, come se questo l’esaurisse, il pallido viso si appoggia esangue sui cuscini, sprofondato nei capelli fulvi. Mi avvicino con cautela. Le ombre sotto gli occhi, le vene azzurre alle tempie, la rosea trasparenza delle narici tradiscono con quale rivestimento sottile e scolorito la pelle alabastrina si difende dalla violenza esteriore. Io penso: come si dev’essere sensibili, quando i nervi vibrano così vicini e indifesi sotto la superficie, come si deve immensamente soffrire con un corpo di ninfa, leggero come una piuma, che sembra fatto per la corsa agile, per il ballo, per il volo e che è così crudelmente incatenato alla terra dura e pesante! Povera incatenata creatura! Di nuovo sento la calda ondata interna nell’impeto doloroso della compassione, che mi esaurisce e insieme mi eccita e mi sovrasta ogni volta che penso alla sua disgrazia; la mano trema dalla voglia di accarezzarla delicatamente sul braccio e di chinarmi sopra di lei, come cogliendo il sorriso dalle sue labbra, se dovesse svegliarsi e riconoscermi. Un bisogno di tenerezza che si mescola in me involontariamente con la compassione, quando penso a lei o quando la guardo, mi spinge ad avvicinarmi. Ma non devo turbare questo sonno che l’allontana da se stessa, dalla sua cosciente realtà! Proprio questo è meraviglioso, essere intimamente vicini ai malati quando dormono, quando tutti i pensieri di paura sono chiusi in loro, quando dimenticano completamente il loro male, tanto che a volte si posa sulle loro labbra socchiuse un sorriso speciale che non appartiene davvero a loro e che subito scompare al primo risveglio. Che dono di Dio, penso tra me, che gli storpi, i muti, i traditi dalla sorte, nel sonno almeno dimentichino la forma o la deformità del loro corpo, che il mite ingannatore, il sogno, mostri la loro figura solo in bellezza e in armonia, che il sofferente possa almeno sfuggire alla maledizione in cui il suo corpo è incatenato nel mondo del sonno, circondato di buio! Quello che più commuove però sono le mani, incrociate sulla coperta, mani sottili, attraversate da pallide vene con fragili giunture e con unghie affusolate un po’ azzurre, mani delicate, esangui, fragili, ancora forse abbastanza forti per accarezzare animaletti, colombi e conigli, ma troppo deboli per afferrare e tenere qualcosa. Come si può, penso tra me sconvolto, come ci si può difendere da un vero dolore con mani così impotenti? Come afferrare, tenere le cose? E mi ripugna quasi pensare alle mie mani, a queste mani forti, sicure, pesanti, muscolose, che con uno strappo delle redini riescono a domare il cavallo più focoso. Mio malgrado, lo sguardo si fissa anche sullo scialle peloso, troppo pesante sulle sue ginocchia scarne, per questo essere leggero come un uccello. Sotto questa copertura impenetrabile giacciono morte – non so se schiacciate, storpiate o soltanto atrofizzate, non ho mai avuto il coraggio di chiederlo – le gambe inerti, tese in quell’apparecchio di acciaio e cuoio. A ogni movimento, ricordo che questo apparecchio pende come un peso morto dalle caviglie immobili, e lei deve trascinare incessantemente quell’odioso cigolio e scricchiolio, lei così delicata, debole, proprio lei, per cui si pensa che correre, slanciarsi, volare sarebbe più naturale che camminare!

Involontariamente rabbrividisco a questo pensiero e questo brivido è tanto forte che gli speroni tremano tintinnando. Dev’esser stato solo un rumore minimo, appena udibile, questo argenteo tintinnio, eppure sembra aver attraversato quel sonno leggero. Le ciglia non si aprono ancora nel respiro un po’ turbato, ma le mani cominciano a svegliarsi; si staccano l’una dall’altra, si tendono; sembra che le dita sbadiglino nello svegliarsi. Poi le sopracciglia sbattono e gli occhi cominciano a guardarsi intorno sorpresi.

A un tratto il suo sguardo mi scopre e s’irrigidisce subito; il contatto del semplice vedere non è giunto fino al pensiero e al ricordo cosciente; ma poi un attimo, ed eccola del tutto sveglia, mi ha riconosciuto; con una rossa ondata il sangue si precipita alle guance, venuto su d’un colpo dal cuore. Di nuovo mi sembra che si versi all’improvviso del vino rosso in un bicchiere di cristallo.

«Che sciocca!» mi dice con le sopracciglia strettamente aggrottate, e con un gesto nervoso tira un po’ lo scialle caduto come se l’avessi scoperta nuda. «Che sciocca! Devo essermi addormentata un attimo» e già cominciano, conosco le avvisaglie del temporale, a vibrarle leggermente le narici. Mi guarda con aria provocatoria: «Perché non mi ha svegliato subito? Non si osserva la gente nel sonno, non sta bene. Ognuno ha l’aria ridicola quando dorme».

Dolorosamente colpito per averla irritata col mio sguardo, cerco di salvarmi con uno stupido scherzo. «Meglio essere ridicoli quando si dorme, che quando si è svegli!».

Appoggiandosi con le braccia alla spalliera si è tirata su, la piega tra le sopracciglia si è accentuata, adesso cominciano anche le vibrazioni e i tremiti intorno alle labbra. Il suo sguardo acuto mi fissa.

«Perché non è venuto ieri?».

Il colpo è giunto troppo improvviso perché io possa rispondere subito. Ma lei già ripete con aria inquisitoria: «Dovrà aver avuto una ragione speciale per lasciarci qui semplicemente ad aspettare. Altrimenti avrebbe almeno telefonato».

Stupido che sono! Avrei proprio potuto prevenire questa domanda e aver preparato una risposta! Invece mi appoggio imbarazzato su un piede e sull’altro e ripeto la vecchia scusa dell’improvvisa ispezione. Alle cinque speravo ancora di potermela svignare, ma il colonnello aveva voluto far vedere a tutti un cavallo nuovo, e così via.

Il suo sguardo grigio, severo, acuto non si stacca da me. Quanti più particolari racconto, tanto più nervosa diventa. Vedo come le dita vibrano su e giù sul bracciolo.

«Già» risponde finalmente in tono duro e freddo «e come finisce questa storia commovente dell’ispezione? Il colonnello l’ha poi finalmente comprato quel cavallo?».

Mi accorgo subito di aver fatto un passo pericolosamente falso. Una, due, tre volte batte il guanto sul tavolo, come se volesse liberarsi da una tensione nervosa nelle dita. Poi mi guarda in viso minacciosa.

«Finiamola con queste stupide bugie! Non è vera nemmeno una parola di quello che ha detto! Come può osare di venirmi a snocciolare queste stupidaggini?».

Il guanto batte sempre più violentemente sul ripiano del tavolo, poi lei lo getta lontano.

«Non è vera nemmeno una parola di tutta la sua storia! Nemmeno una! Lei non è stato al maneggio, non ha avuto nessuna ispezione. Già alle quattro e mezza era seduto al caffè e là, per quel che so io, non si va a cavallo. Non mi venga a inventare frottole! Il nostro autista l’ha vista per caso proprio verso le sei che giocava a carte».

Mi manca ancora la parola, ma lei s’interrompe all’improvviso. «Del resto, non ho bisogno di essere in soggezione davanti a lei! E perché lei mente devo forse giocare a nascondermi anch’io? Io non ho paura di dire la verità. Dunque, perché lei lo sappia, non è per caso che il nostro autista l’ha vista al caffè: l’ho mandato proprio io in città, per domandare che cosa le fosse accaduto. Ho pensato che poteva essere malato o che le fosse capitato qualcosa, perché non ha neppure telefonato e… s’immagini pure che sono nervosa… io non sopporto che mi si faccia aspettare… non lo posso sopportare! Così ho mandato l’autista. Ma alla caserma ha sentito che il signor tenente stava giocando al caffè in perfetta salute e allora ho pregato Ilona d’informarsi sul perché lei ci aveva trattate in quel modo… forse ieri l’ho offesa… a volte sono veramente irresponsabile nella mia stupida mancanza di controllo… ecco – lei vede – io non mi vergogno di confessare tutto questo… e lei va a scavare quelle stupide scuse, non si accorge anche lei che meschinità è questa di mentire così vergognosamente?».

Volevo rispondere: credo che avrei avuto persino il coraggio di raccontarle tutta la stupida storia di Ferencz e Jozsi. Ma precipitosamente lei mi ordina: «Adesso non voglio altre invenzioni… nessuna nuova finzione, io non le sopporto più, sono sazia di bugie fino alla nausea. Dalla mattina alla sera me le servono: “Oggi hai l’aria di star proprio bene, ma come cammini bene oggi… davvero vai già molto meglio”. Sempre le stesse pillole calmanti da mattina a sera, e nessuno si accorge che mi fanno soffocare. Perché non mi dice francamente: “Ieri non ho avuto tempo, non ho avuto voglia”. Non abbiamo fatto nessun abbonamento con lei e niente mi avrebbe fatto tanto piacere come se lei mi avesse fatto dire per telefono: “Oggi non vengo da voi, andiamo a fare un giro insieme in qualche posto”. Mi crede proprio così stupida da non capire che qualche volta lei ne deve avere abbastanza di star qui tutti i giorni a far la parte del pietoso samaritano e che un giovane preferisce cavalcare o fare una passeggiata con le sue gambe sane, invece di starsene qui accanto alla poltrona di un’estranea? Una sola cosa mi è odiosa e non sopporto: scuse, inganno e menzogne, ne ho fino alla gola. Non sono così stupida come voi tutti credete e posso sopportare un bel po’ di sincerità. Vede, qualche giorno fa è venuta in casa una nuova lavandaia boema; la vecchia era morta, e il primo giorno – non aveva ancora parlato con nessuno – vede come mi aiutano con le stampelle ad andare fino alla poltrona. Per lo spavento lascia cadere lo spazzolone e grida ad alta voce: “Gesù Maria, che disgrazia! Che disgrazia! Una signorina così ricca, così distinta… è una storpia!”. Come una pazza Ilona si è slanciata verso quella donna sincera e subito volevano licenziarla e cacciarla, ma a me questo ha fatto piacere, il suo spavento mi ha fatto bene, proprio perché è sincero, perché è umano spaventarsi quando si vede una cosa simile all’improvviso. Le ho subito anche regalato dieci corone e lei è corsa in chiesa a pregare per me… per tutto il giorno mi ha fatto piacere, proprio piacere di saper finalmente una volta quello che un estraneo davvero prova, quando mi vede per la prima volta… Ma voi, voi con la vostra falsa finezza credete di dovermi sempre “risparmiare” e credete di farmi bene col vostro maledetto riguardo… ma credete che io non abbia gli occhi? Credete che dietro le vostre chiacchiere e le esitazioni io non senta precisamente lo stesso orrore, la stessa impressione di quella brava e unica persona onesta? Credete che non veda i vostri sguardi imbarazzati, perplessi, quando impugno le stampelle, e come vi sforzate di chiacchierare rapidamente, perché io non mi accorga di niente, come se io non vi conoscessi fino in fondo, voi col vostro zucchero e valeriana, zucchero e valeriana, con tutto quell’odioso dissimulare… so benissimo il vostro respiro di sollievo ogni volta che uscite dalla porta e mi lasciate là come un cadavere… so proprio bene come sospirate allora “Povera bambina!” e contemporaneamente vi sentite molto contenti di voi stessi, perché avete sacrificato con tanto riguardo una o due ore alla “povera bambina malata”… Ma io non voglio nessun sacrificio! Non voglio che vi crediate obbligati a servirmi ogni giorno la solita porzione di compassione, me ne infischio della vostra benigna simpatia, una volta per sempre rinuncio alla compassione. Quando lei ha voglia di venire, venga, e quando non ne ha voglia, non venga! Ma ci vuole la sincerità e nessuna storia di ispezioni e di prove di cavalli! Io non posso… non posso più sopportare la menzogna e tutti i vostri odiosi riguardi».

Ha pronunciato le ultime parole senza più ritegno, con gli occhi ardenti, il viso pallido. A un tratto la tensione si allenta. La testa si abbandona esausta sulla spalliera e solo lentamente il sangue colora le labbra ancora tremanti dall’agitazione.

«Ecco» dice a bassa voce e come vergognandosi «questo doveva essere detto una volta! E adesso basta! Non ne parliamo più. Mi dia… mi dia una sigaretta».

Adesso mi accade qualcosa di strano. Di solito so dominarmi benissimo e ho mani forti, sicure. Ma questo scoppio inaspettato mi ha tanto sconvolto che mi sento paralizzato in tutte le membra; mai qualcosa in vita mia mi ha tanto agitato. A fatica prendo una sigaretta dall’astuccio, gliela porgo e accendo un fiammifero. Ma nel porgerglielo le dita mi tremano tanto che non riesco a tenere diritto il fiammifero acceso e la fiamma si agita e si spegne. Accendo un secondo fiammifero; anche questo si muove incerto nella mia mano tremante prima di accendere la sigaretta. Naturalmente si deve essere accorta della mia evidente inabilità, del mio sconvolgimento, ed è una voce tutta diversa, una voce preoccupata e sorpresa quella che mi domanda piano: «Ma che cos’ha? Trema tanto… che cosa… che cosa l’agita così… cosa è tutto questo per lei?».

La fiammella si spegne. Mi siedo ammutolito e lei mormora impressionata: «Come può agitarsi tanto per le mie stupide chiacchiere? Il babbo ha ragione: lei è davvero un… un uomo molto speciale».

In questo momento si sente dietro di noi un leggero sussurro. È l’ascensore che arriva su alla terrazza. Josef apre la porta e viene fuori Kekesfalva con quell’aria timida, quasi colpevole, che gli fa sempre curvare le spalle appena si avvicina all’inferma.

Naturalmente mi alzo per salutarlo. Mi fa un timido cenno col capo e si china subito su Edith per baciarla in fronte. Poi segue uno strano silenzio. In questa casa tutti si accorgono di tutto; il vecchio deve aver subito sentito la pericolosa tensione che c’è tra noi due; così rimane lì inquieto con gli occhi bassi. Se potesse, tornerebbe subito indietro. Edith gli viene in aiuto.

«Pensa, babbo, il signor tenente ha visto oggi la terrazza per la prima volta».

«Sì, quassù è una meraviglia» dico io rendendomi penosamente conto che sto dicendo qualcosa di molto banale, e subito ricado nel silenzio. Per eliminare l’imbarazzo Kekesfalva si china sulla poltrona.

«Temo che per te qui sarà presto troppo fresco. Non sarebbe meglio andar giù?».

«Sì» risponde Edith. Tutti siamo contenti di avere qualcosa di inutile da fare che ci distrae; riunire i libri, metterle addosso lo scialle, suonare il campanello che è anche qui, come su ogni tavolo della casa. Due minuti dopo, sale l’ascensore e Josef spinge la poltrona con l’ammalata fino alla porticina.

«Scendiamo subito anche noi» le dice Kekesfalva con un gesto affettuoso. «Intanto ti puoi preparare per la cena e io farò una passeggiatina in giardino col signor tenente».

Il servitore chiude la porta dell’ascensore e la poltrona dell’ammalata si sprofonda come in una cripta. Involontariamente il vecchio e io ci siamo voltati da un’altra parte. Siamo tutti e due in silenzio, ma a un tratto mi accorgo che mi si avvicina tutto esitante.

«Se non la disturbo, signor tenente, vorrei parlare un po’ con lei… cioè chiederle un favore… Forse possiamo andare nel mio ufficio laggiù… Altrimenti… altrimenti possiamo anche andare nel parco».

«Ma è un onore per me, signor von Kekesfalva» rispondo io. In quel momento l’ascensore ritorna a prenderci. Scendiamo, attraversiamo il cortile fino al fabbricato dell’amministrazione; mi colpisce vedere con quanta precauzione Kekesfalva cammini rasente al muro, facendosi piccolo, come se temesse di esser colto in fallo. Involontariamente cammino anch’io adagio e con prudenza…

Alla fine di quell’edificio basso e non molto bene imbiancato apre una porta e mi fa entrare nel suo studio che non sembra molto meglio ammobiliato della mia stanza in caserma: uno scrittoio di nessun valore, usato e tarlato, vecchie sedie di paglia macchiate e alla parete alcune vecchie tabelle non usate da anni, sopra una tappezzeria strappata. Anche l’odore di muffa mi ricorda i nostri uffici erariali. Al primo sguardo – quanto ho imparato a capire in questi pochi giorni! – mi rendo conto che il vecchio accumula tutto il lusso e tutte le comodità unicamente per la sua bambina e per sé risparmia come un contadino spilorcio; e per la prima volta, poiché mi è passato davanti, ho notato come la sua giacca nera sia lisa e lustra ai gomiti; forse porta quell’abito già da dieci o quindici anni.

Kekesfalva mi offre il seggiolino coperto di pelle nera dello scrittoio, l’unico un po’ comodo. «Sieda signor tenente, la prego, si accomodi» dice con un certo tono affettuosamente insistente e, prima che possa dir nulla, prende una sedia di paglia piuttosto traballante. Adesso siamo proprio vicini, e dovrebbe cominciare; aspetto con una certa trepidazione e mi domando che cosa possa domandare a un povero tenente come me quest’uomo ricchissimo. Ma lui tiene ostinatamente la testa bassa, come se osservasse le proprie scarpe; sento solo il suo respiro oppresso e pesante.

Finalmente, alza la fronte madida di sudore, si toglie le lenti appannate e, senza questo riparo, il suo viso ha subito un’altra espressione, più nuda, più povera, più tragica; come accade spesso nei miopi, gli occhi sembrano più smorti e più stanchi che dietro le lenti. Dagli orli arrossati delle palpebre mi sembra di capire che questo vecchio dorme poco e male. Sento di nuovo sgorgare in me quella calda sorgente, e so già che ora sta per prorompere la compassione. A un tratto non mi trovo più di fronte al signor von Kekesfalva, ma a un povero vecchio accasciato sotto il peso delle preoccupazioni.

«Signor tenente» comincia schiarendosi la voce che non gli obbedisce ancora. «Vorrei chiederle un gran piacere… naturalmente so che non ho nessun diritto di disturbarla, lei ci conosce appena… del resto può anche rifiutare… naturalmente potrebbe dirmi di no… forse da parte mia è una pretesa, un’indiscrezione ma, fin dal primo momento, lei mi ha ispirato fiducia. Si capisce subito che lei è persona buona, piena di cuore. Sì, sì, sì» devo aver fatto un gesto di protesta «lei è buono. C’è qualcosa in lei che me ne dà la certezza, e talvolta… ho avuto l’impressione che lei mi fosse mandato da…». Esita, e io capisco che vorrebbe dire “da Dio” ma non ne ha il coraggio. «Come se mi fosse stato mandato qualcuno al quale poter parlare sinceramente… del resto non è una gran cosa quella di cui vorrei pregarla… ma io continuo a parlare e non so se mi ascolta».

«Ma certamente…».

«La ringrazio… quando si è vecchi basta guardare in faccia un uomo per conoscerlo fino in fondo… so che cosa è una persona buona, lo so da mia moglie, Dio l’abbia in gloria… Quella è stata la prima sventura, quando mi è morta, eppure oggi mi dico: forse è stato meglio che non abbia visto la disgrazia della bambina… non l’avrebbe sopportata. Questa, deve sapere, cominciò cinque anni fa… allora non credevo che potesse durare così a lungo… come si può immaginare una cosa simile? Una bambina come tutte le altre, che corre e gioca e gira come una trottola… e a un tratto tutto è finito, finito per sempre… E poi siamo cresciuti con un gran rispetto per i dottori; nei giornali si legge che meraviglie sanno fare, sanno ricucire il cuore, trasportare gli occhi, si dice… Allora si deve anche credere, non è vero? Che sappiano fare le cose più semplici… che possano aiutare rapidamente una bambina… una bambina che è nata sana, che è sempre stata sana. Per questo, in principio non ero affatto spaventato, perché non credevo mai, neanche per un momento ho creduto che Dio potesse fare una cosa simile, che potesse colpire per sempre una bambina, una bambina innocente… Se avesse colpito me, le mie gambe mi hanno portato abbastanza in giro. Non ne ho bisogno… e poi non sono stato buono io; ho fatto molto male, ho anche… ma cosa sto dicendo? Sì… dunque, se avesse colpito me l’avrei capito. Ma come può Dio colpire così a caso, ingiustamente, l’innocente, e come è possibile capire che a una persona viva, a una bambina, a un tratto le gambe diventino morte, perché una cosa da niente, un bacillo, mi hanno detto i dottori… e con questo credono di aver detto qualcosa che abbia senso… Ma bacillo è solo una parola, una scusa, e l’altra, la cosa vera, che una bambina stia lì stesa e a un tratto le gambe si irrigidiscano e non possa camminare, non possa più muoversi, e si debba starle accanto, impotenti… questo non si può capire».

Si asciugò rapidamente col dorso della mano il sudore dai capelli arruffati. «Naturalmente ho consultato tutti i dottori… dovunque ce n’era uno famoso noi siamo andati… li ho fatti tutti venir qui e hanno tutti discusso, parlato in latino, fatto consulti, uno ha provato una cosa, uno ne ha provata un’altra, e tutti hanno detto che speravano e credevano, si sono presi i soldi, se ne sono andati, e tutto è rimasto come prima. Cioè, qualcosa è migliorato in fondo, molto migliorato… Prima doveva stare distesa sul dorso e tutto il corpo era paralizzato… adesso almeno le braccia, la parte superiore del corpo è normale, può andare sola con le stampelle, un po’ meglio, molto meglio, non voglio essere ingiusto… ma nessuno l’ha veramente aiutata… tutti hanno scrollato le spalle e hanno detto: “Pazienza, pazienza, pazienza…”. Uno solo non ha abbandonato la partita, il dottor Condor… non so se lei ne ha mai sentito parlare. Lei è di Vienna?».

Dissi di no, non avevo mai sentito quel nome.

«Naturalmente, come può conoscerlo? Lei è un uomo sano e lui non è di quelli che si danno tante arie; non è nemmeno professore, neppure libero docente… non credo nemmeno che abbia una grande clientela… cioè non cerca molta clientela. È un uomo strano, un uomo proprio speciale… non so se posso spiegarglielo bene. I casi comuni non lo interessano, quelli che ognuno può trattare… lo interessano solo i casi speciali, quelli di fronte ai quali gli altri si stringono nelle spalle. Io, profano, non posso affermare che il dottor Condor sia un dottore più valido degli altri, so solo che è un uomo migliore degli altri. L’ho conosciuto per la prima volta quando si è trattato di mia moglie, ho visto come ha lottato… è stato il solo che non abbia disperato fino all’ultimo momento, e allora ho sentito che quell’uomo vive e muore con ciascuno dei suoi malati. Ha, non so se mi esprimo bene, la passione di essere più forte della malattia… non ha soltanto, come gli altri, l’ambizione di guadagnar denaro, di diventare professore, consigliere di corte… non pensa a seconda del suo punto di vista, ma da quello dell’altro, da quello di chi soffre… oh! È un uomo meraviglioso!».

Il vecchio era tutto eccitato, i suoi occhi, prima stanchi, si accesero di viva luce.

«Un uomo meraviglioso, le dico, non abbandona mai nessuno nel male; per lui ogni caso è un dovere… so bene che non riesco a esprimermi… ma gli sembra di sentirsi colpevole ogni volta che non può aiutare… colpevole personalmente… e perciò, lei non lo crederà, ma io le giuro che è proprio vero, una volta che non gli è riuscito quello che si era proposto… aveva promesso a una signora, che poi diventò cieca, che l’avrebbe salvata… quando lei poi divenne veramente cieca, lui l’ha sposata, immagini, lui, giovane, ha sposato quella cieca, di sette anni più grande di lui, non bella, senza denaro, una isterica che ora gli è di peso e affatto riconoscente… non le sembra che questo dimostri che specie di uomo è? E lei capisce quanto io sia felice di aver trovato uno che si preoccupa della mia bambina proprio come me. L’ho già messo nel mio testamento… se qualcuno può guarirla, questo qualcuno è lui. Dio lo voglia, Dio lo voglia!».

Il vecchio teneva strette le mani, come se pregasse. Poi mi si avvicinò.

«E adesso senta, signor tenente, volevo pregarla di un favore. Le ho detto, dunque, che uomo è questo dottor Condor… ma, veda, la prego di capire, proprio perché è un uomo così buono, mi preoccupa anche un poco… ho sempre paura, capisce… ho paura che per pietà verso di me lui non mi dica la verità, tutta la verità… Sempre promette e conforta, dice che certo andrà meglio, sempre meglio, la bambina guarirà del tutto… ma sempre, quando io chiedo con precisione quando e quanto tempo durerà ancora, lui evita di rispondere e dice soltanto: “Pazienza, pazienza…”. Ma bisogna pure avere una sicurezza… sono vecchio e malato, devo dunque sapere se potrò vederla questa guarigione, e se lei può guarire, guarire completamente… no, no, mi creda, signor tenente, io non posso vivere più a lungo così… devo sapere se è certo che guarirà e quando… lo devo sapere, non sopporto più questa incertezza».

Si alzò, sopraffatto dall’eccitazione, e si avvicinò a rapidi passi alla finestra. Ormai lo sapevo. Sempre, quando le lacrime gli salivano agli occhi, lui si rifugiava in questo brusco movimento; anche lui non voleva la compassione: come le somigliava! Con mano incerta frugò nella tasca posteriore di quella malinconica giacca nera, ne tirò fuori un fazzoletto, e inutilmente finse di asciugarsi il sudore dalla fronte: avevo visto troppo bene le palpebre arrossate. Si mise a passeggiare su e giù per la stanza; si sentiva come un gemito, e non sapevo se provenisse dal vecchio pavimento che scricchiolava sotto i suoi passi o se era proprio lui, povero vecchio! Poi riprese fiato, come un nuotatore prima del tuffo.

«Mi scusi… non volevo parlarle di questo… che cosa è che volevo dirle? Ah! Sì, domani ritorna da Vienna il dottor Condor, ha telefonato… viene regolarmente ogni due o tre settimane per vedere… Se dipendesse da me, io non lo lascerei mai andar via… potrebbe abitare qui in casa, io pagherei qualunque somma; ma lui dice che ha bisogno di un certo intervallo di tempo per osservare, per… una certa distanza per… ma cosa volevo dire? Ah, già! Domani, dunque, viene e visiterà Edith nel pomeriggio; il più delle volte rimane a cena e riparte con il diretto della notte. E io ho pensato che se qualcuno gli domandasse, così per caso, qualcuno proprio estraneo… che lui non conosce… se gli domandasse, proprio per caso, come ci si informa per un conoscente… e gli chiedesse come va questa paralisi, e se lui crede che la bambina potrà guarire, proprio guarire… stia bene attento, proprio guarire, e quanto tempo crede che possa volerci… io ho l’impressione che a lei non direbbe una bugia… Lei non ha bisogno di riguardi pietosi, a lei può dire tranquillamente la verità… con me forse qualcosa lo trattiene: io sono il padre, sono un uomo vecchio, malato, e lui sa che mi spezzerebbe il cuore… Ma naturalmente lei non faccia capire che ha parlato con me… proprio per caso deve parlarne, come ci si informa da un dottore… Vuole… vuole far questo per me?».

Come rifiutare? Il vecchio stava di fronte a me con gli occhi pieni di lacrime e aspettava il mio “sì” come la tromba del giudizio universale. Naturalmente gli promisi tutto. Immediatamente mi tese le mani.

«Ne ero certo… fin da allora, quando lei è tornato ed è stato così buono con la mia bambina, dopo quello che lei sa… ho capito subito che lei è un uomo che mi comprende… lei, solo lei farà questa domanda per me e… io le prometto, io le giuro che nessuno saprà mai niente né prima, né dopo, né Edith, né Condor, né Ilona… solo io saprò che servigio, che favore immenso lei mi ha fatto».

«Ma non mi costa nulla… è solo una piccolezza…».

«No, non è una piccolezza… è un grandissimo favore quello che lei mi fa e se…» si chinò un poco e anche la sua voce tornò a essere timida «se a mia volta, un giorno… potrò fare qualcosa per lei… Forse lei…».

Devo aver fatto un gesto di spavento (voleva forse pagarmi subito?), poiché lui aggiunse con voce incerta come gli accadeva sempre dopo una grande commozione: «No, non mi fraintenda… voglio dire… non voglio dir niente di materiale… voglio dire soltanto… io ho buone conoscenze… conosco una quantità di gente nei ministeri, anche nel ministero della Guerra, ed è sempre bene, oggigiorno, se si ha qualcuno su cui poter contare… voglio dire solo questo, naturalmente… per ognuno può venir un momento… solo questo volevo dire».

Il timido imbarazzo con cui mi offriva il suo aiuto mi fece vergognare. Per tutto il tempo non mi aveva guardato una sola volta, ma aveva tenuto lo sguardo sempre fisso sulle sue mani. Solo adesso alzò gli occhi confuso; cercò gli occhiali che aveva posato e li inforcò con dita tremanti.

«Forse sarebbe meglio» mormorò poi «andare di là adesso, altrimenti… altrimenti Edith può notare che siamo stati via tanto tempo. Purtroppo, bisogna essere molto cauti con lei; da quando è malata… ha una sensibilità più acuta degli altri; dalla sua stanza sa tutto quello che succede nella casa… indovina tutto, prima ancora che si sia parlato… potrebbe venirle in mente… è meglio che andiamo di là prima che si insospettisca».

Andammo nell’altra stanza. Nel salone Edith aspettava nella sua poltrona. Quando entrammo, alzò i suoi occhi grigi, penetranti, come se volesse leggere sulle nostre fronti un po’ abbassate per l’imbarazzo quello che avevamo detto. E poiché noi non facemmo nessuna allusione, rimase tutta la sera molto silenziosa e assorta in sé.

Avevo detto a Kekesfalva che era una “piccolezza” quel suo desiderio di informarmi dal dottore a me sconosciuto sulle possibilità di guarigione della malata senza averne l’aria e, considerando la cosa superficialmente, sembrava veramente un disturbo da poco. Ma mi è difficile esprimere che cosa significò per me personalmente quell’inattesa incombenza. Niente eleva in un giovane la coscienza di sé, niente favorisce tanto la formazione del suo carattere come il trovarsi improvvisamente posto di fronte a un compito che deve svolgere esclusivamente di sua iniziativa e con le proprie forze. Naturalmente avevo avuto delle responsabilità, ma sempre responsabilità di servizio, militari, sempre qualcosa che dovevo eseguire da ufficiale secondo l’ordine dei miei superiori e in una cerchia molto limitata: per esempio, comandare uno squadrone, guidare un trasporto, comprare dei cavalli, risolvere controversie fra i soldati. Tali ordini e la loro esecuzione rientravano nelle norme d’ufficio; dipendevano da istruzioni scritte e stampate e, in caso di dubbio, bastava che mi rivolgessi a un compagno più anziano e più pratico per sbrigare tranquillamente il mio mandato. Invece la preghiera di Kekesfalva non si rivolgeva all’ufficiale, ma a quell’“io” interiore che non mi era ancora ben noto e di cui dovevo ancora scoprire capacità e limiti d’azione. E il fatto che un uomo a me estraneo, nel momento del bisogno, scegliesse proprio me fra tutti i suoi amici e conoscenti, mi rendeva felice più che qualsiasi lode ricevuta al reggimento.

È vero che questa felicità era accompagnata anche da un certo sbigottimento, perché mi mostrava ancora una volta come la mia simpatia fosse stata fino ad allora ottusa e pigra. Come avevo potuto frequentare quella casa per settimane e settimane senza rivolgermi la domanda più naturale e spontanea: la povera malata rimarrà sempre storpia? L’arte medica non potrà trovare una guarigione per questo indebolimento delle membra? Vergogna ancora più grande: non l’avevo chiesto neppure una volta a Ilona, o al padre, o al dottore del nostro reggimento; avevo accettato la malattia come un dato di fatto. Tutto a un tratto sentii in me quell’agitazione che tormentava il padre da anni. E se davvero il dottore potesse liberare quella bambina dalle sue sofferenze, se le sue povere gambe incatenate potessero muoversi liberamente, se quella creatura ingannata da Dio potesse ancora una volta lanciarsi nella corsa, salire, scendere le scale, nella scia del proprio riso, felice, beata! Questa possibilità s’impadronì di me come un’ebbrezza; era bello immaginare che noi, poi, a due, a tre, avremmo cavalcato attraverso i campi e lei, invece di aspettarmi nella sua prigione, mi avrebbe salutato alla porta, e sarebbe stata sempre spensierata e felice. Con impazienza contavo le ore per informarmi dal dottore, più impaziente forse dello stesso Kekesfalva: nessuna decisione riguardo la mia stessa vita mi era mai sembrata più importante.

Il giorno seguente, arrivai più presto del solito (mi ero reso libero apposta), e questa volta mi ricevette Ilona da sola. Il dottore di Vienna era venuto, mi disse, e in quel momento era da Edith e pareva che questa volta la volesse visitare molto accuratamente. Era lì già da due ore e mezza e, probabilmente, Edith sarebbe stata poi troppo stanca per raggiungerci. Questa volta dovevo accontentarmi di lei sola; cioè, aggiunse, se non avevo niente di meglio da fare…

Da questa osservazione capii con mia grande gioia (si è sempre lusingati sapendo che un segreto resta solo tra due persone) che Kekesfalva non l’aveva messa a parte del nostro piano. Naturalmente rimasi. Giocammo a scacchi, per passare il tempo, e solo dopo un bel pezzo si udirono nella stanza accanto i passi così impazientemente attesi. Finalmente Kekesfalva e il dottor Condor entrarono parlando animatamente e io dovetti fare uno sforzo per nascondere un certo stupore, perché la mia prima impressione nel vedere il dottore fu una grande delusione. La nostra fantasia, quando abbiamo sentito molte cose interessanti su una persona che non conosciamo, si crea sempre in anticipo un’immagine, attingendo al materiale di ricordi più prezioso e più romantico in nostro possesso. Per raffigurarmi un dottore geniale, come Kekesfalva mi aveva dipinto Condor, mi ero tenuto a quelle indicazioni schematiche con le quali il regista comune e il parrucchiere da teatro rappresentano sulla scena il tipo “dottore”: viso ispirato, occhi acuti e penetranti, portamento nobile, parola facile e arguta. Noi siamo sempre irrimediabilmente vittime dell’illusione che la natura crei uomini speciali con speciali impronte, visibili al primo sguardo. Sentii dunque un penoso colpo al cuore, quando mi trovai a un tratto davanti a un signore basso, grassoccio, miope e calvo, dall’abito grigio sgualcito, sudicio di cenere, con la cravatta storta; e invece di quello sguardo segnato, acuto, penetrante, mi trovai di fronte uno sguardo stanco e piuttosto assonnato dietro le lenti d’acciaio. Prima ancora che Kekesfalva mi avesse presentato, Condor mi tese una mano piccola, sudata, e si voltò subito dall’altra parte per accendere al tavolino da fumo una sigaretta. Si stirava pigramente. «Eccoci, dunque. Ma voglio subito confessarle, caro amico, che ho una fame tremenda; che bellezza se si potesse mangiar subito! Se il pranzo non è ancora pronto, Josef mi potrà forse portare qualche cosetta, un po’ di pane e burro o altro…». E lasciandosi cadere pesantemente nella poltrona, continuò: «Dimentico sempre che questo diretto del pomeriggio non ha ristorante, è un’altra trascuratezza statale tipica dell’Austria… Ah! Bravo!». S’interruppe, alzandosi improvvisamente quando il servitore aprì la vetrata della sala da pranzo. «Si può proprio contare sulla tua puntualità, Josef… Perciò farò proprio onore al vostro signor cuoco; tanto più che oggi, con questa maledetta fretta, non ho avuto neppure il tempo di pranzare».

E subito andò a sedersi senza aspettarci, cominciando, dopo aver spiegato il tovagliolo, a sorbire il brodo, a mio parere un po’ troppo rumorosamente. Durante quest’importante operazione non rivolse la parola né a Kekesfalva né a me; tutto assorto nel mangiare, e mentre il suo sguardo miope esaminava contemporaneamente le bottiglie di vino.

«Meraviglioso il vostro famoso Szamorodni e per giunta del novantasette! Lo ricordo dall’ultima volta. Varrebbe la pena di venire da voi solo per questo. No, Josef, non mescere ancora, meglio prima un bicchiere di birra… grazie!».

Vuotò il bicchiere tutto d’un fiato, poi cominciò a masticare lentamente e comodamente, tirando giù grossi pezzi dal vassoio. Poiché pareva non notare affatto la nostra presenza, mi rimase tempo di osservare di profilo il mangiatore. Deluso, constatavo che quell’uomo, descrittomi con tanto entusiasmo, aveva il viso più borghese che si potesse immaginare, una faccia da luna piena cosparsa di piccole fossette e bollicine, naso a patata, mento rotondo sfuggente, guance arrossate e ombreggiate da tracce di barba irsuta, un collo corto e bovino, proprio quello che i viennesi nel loro dialetto chiamano “Sumper”: un gaudente bonario. Mangiava comodamente seduto, col panciotto sgualcito e mezzo sbottonato; e a poco a poco l’accuratezza con la quale masticava cominciò a irritarmi, forse perché mi ricordavo che allo stesso tavolo il tenente-colonnello e quel direttore di fabbrica mi avevano trattato con premurosa cortesia, e anche perché ero un po’ preoccupato e mi domandavo se un mangiatore e un bevitore di quella fatta, che alzava sempre il vino contro luce prima di berlo rumorosamente schioccando le labbra, si sarebbe lasciato strappare una risposta precisa a una domanda tanto delicata.

«Che c’è, dunque, di nuovo in questo paese? Come va il raccolto? Non è stato troppo asciutto nelle ultime settimane, o troppo caldo? L’ho letto nei giornali. E la fabbrica? Aumentate di nuovo i prezzi dello zucchero?». Con tali insignificanti domande, che non richiedevano nessuna risposta, Condor interrompeva di tanto in tanto la sua frettolosa masticazione; sembrava ignorare ostinatamente la mia presenza e, sebbene avessi già sentito raccontare una quantità di storielle sulla villania dei medici, provai una certa irritazione contro quel villano bonario e, per dispetto, non dissi una parola.

Lui non si lasciò turbare dalla nostra presenza e quando finalmente passammo nel salone, dove ci aspettava il caffè, si gettò con un sospiro di soddisfazione proprio nella poltrona di Edith che era provvista di speciali comodità, quali un leggio girevole, un portacenere e braccioli mobili, e poiché la rabbia non solo ci fa diventare cattivi, ma anche perspicaci, non potei fare a meno di notare con una certa soddisfazione che quel pigrone aveva le gambe corte, i calzini ricadenti e la pancia ondeggiante e, per mostrargli quanto poco mi importasse di fare la sua conoscenza, girai la mia poltrona in modo da dargli quasi le spalle. Assolutamente indifferente al mio silenzio ostentato e al nervoso andirivieni di Kekesfalva – il vecchio si muoveva ininterrottamente nella stanza per avvicinargli i sigari e portargli i fiammiferi e il cognac – Condor prese subito non meno di tre avana, mettendone due per riserva vicino alla tazza del caffè; siccome la profonda poltrona si adattava bene al suo corpo, cercava di renderla ancora più comoda. Spingeva e si appoggiava qua e là finche non trovò la posizione perfetta. Soltanto dopo aver bevuto la seconda tazza di caffè, respirò con soddisfazione come un animale sazio. “Antipatico, antipatico!” pensavo tra me. A un tratto si stirò a lungo e guardò con la coda dell’occhio, in modo ironico, Kekesfalva.

«E lei, san Lorenzo sulla graticola, lei probabilmente non mi concede il mio buon sigaro perché non vede l’ora che io le faccia il rapporto! Ma lei mi conosce, sa che non mescolo volentieri i pasti e la medicina; e poi avevo veramente troppa fame ed ero troppo stanco. Sono in piedi dalle sette e mezza di stamani ininterrottamente e mi pareva che non solo lo stomaco ma anche la testa si fosse prosciugata. Dunque» aspirò lentamente il sigaro e fece uscire il fumo azzurro in un anello tondo «dunque, caro amico, ecco: tutto va proprio bene. Esercizi di andatura, esercizi di distensione, tutto molto bene. Forse va persino un’ombra meglio dell’ultima volta. Come ho detto, possiamo esser contenti. Soltanto» e aspirò di nuovo il sigaro «solo nell’habitus… cioè, in quello che si chiama quadro psichico, oggi l’ho trovata… ma per carità non si spaventi subito… l’ho trovata un po’ cambiata».

Nonostante la raccomandazione, Kekesfalva si spaventò molto. Il cucchiaio che teneva in mano cominciò a tremare.

«Cambiata… cosa vuol dire… cambiata come?».

«Insomma, cambiata vuol dir cambiata… caro amico, non ho mica detto peggiorata. Come il padre Goethe dice: non ci aggiunga niente e non attribuisca altri significati. Io stesso per ora non so precisamente che cosa accada, ma… ma qualcosa non va».

Il vecchio teneva sempre il cucchiaio in mano; evidentemente non aveva la forza di posarlo. «Che cosa, che cosa non va?».

Il dottor Condor si grattò la testa. «Ah! Se lo sapessi! In ogni modo, non si agiti. Parliamo proprio seriamente, senza metafore, e desidero ripeterlo ancora ben chiaro: non è il quadro della malattia che è cambiato, è cambiato qualcosa in lei. Oggi c’era qualcosa di diverso, e non so bene che cosa. Per la prima volta ho avuto l’impressione che mi fosse un po’ sfuggita di mano…». Aspirò ancora il suo sigaro, poi girò improvvisamente gli occhi verso Kekesfalva.

«Sa, è meglio che guardiamo subito la cosa in faccia onestamente. Non occorre tergiversare e possiamo giocare a carte scoperte. Dunque… caro amico, mi dica adesso proprio sinceramente: nel frattempo, nella vostra eterna impazienza, avete chiamato un altro dottore? Nella mia assenza qualcun altro ha visitato e curato Edith?».

Kekesfalva fece un balzo come se lo avessero accusato di una cosa tremenda. «Ma per l’amor del cielo, signor dottore, le giuro sulla vita della mia bambina…».

«Basta, basta… nessun giuramento, per carità!» lo interruppe subito Condor. «Ci credo. La questione è esaurita. Peccato! Non ho indovinato: una falsa diagnosi, cosa che accade in fondo anche ai consiglieri di corte e ai professori. Che sciocco… eppure avrei giurato che… ebbene, si deve trattare di qualcos’altro… ma strano, molto strano… lei permette…» e si versò una terza tazza di caffè.

«Sì, ma come stanno le cose? Che cosa è cambiato? Che cosa vuol dire?» balbettò il vecchio con le labbra aride.

«Caro amico, lei rende tutto molto difficile. Ogni preoccupazione è superflua, le do ancora la mia parola, la mia parola d’onore. Se ci fosse qualcosa di serio non parlerei davanti a un estraneo; scusi, signor tenente, non lo dico con cattiva intenzione, voglio dire soltanto… non lo direi così dalla poltrona e bevendo così placidamente il suo buon cognac: è veramente un cognac eccellente». Tornò ad appoggiarsi e chiuse gli occhi per un attimo.

«Sì, è difficile spiegare così di punto in bianco che cosa è cambiato in lei. È molto difficile, perché sono cose ai limiti dello spiegabile. Ma se in principio ho supposto l’intervento di un altro medico, adesso davvero non lo credo più, signor von Kekesfalva, glielo giuro; era perché oggi per la prima volta qualcosa non funzionava bene tra Edith e me; mancava il contatto normale… Aspetti… forse posso esprimermi più chiaramente… Inevitabilmente, in una lunga cura, si forma un certo speciale contatto tra il dottore e il malato. Forse è persino un’espressione troppo grossolana chiamare questo rapporto un contatto, poiché in ultima analisi con questa parola si indica qualcosa di materiale. In questa relazione la fiducia è stranamente mista alla diffidenza, l’una agisce contro l’altra, come attrazione e repulsione, e naturalmente questa mescolanza cambia da una volta all’altra. A questo siamo abituati. A volte il malato sembra diverso al dottore, e altre volte il dottore fa quest’impressione al malato, a volte si capiscono con un solo sguardo, a volte parlano senza capirsi… sì, questi oscillamenti sono molto strani, non si possono cogliere e ancor meno misurare. Forse riuscirò a spiegarlo meglio con un paragone, anche a rischio che sia un paragone grossolano. Dunque, accade con un malato come quando lei è stato via un paio di giorni e ritorna e riprende la sua macchina da scrivere e pare che scriva in un modo tutto diverso. Funziona bene, proprio come sempre; eppure lei si accorge, da qualche cosa che non può specificare, che qualcun altro ci ha scritto. Oppure lei, signor tenente, si accorge senza dubbio dal suo cavallo se per due giorni un altro gliel’ha preso e l’ha montato. C’è qualcosa che non va nel passo, nell’andatura… in qualche modo le è uscito un po’ dalla mano e probabilmente anche lei non può definire da che cosa se ne accorge, tanto infinitamente piccoli sono i cambiamenti… So bene che questi sono confronti grossolani, perché il rapporto fra un medico e il malato è, beninteso, ancora più sottile; gliel’ho già detto, sarei davvero in difficoltà se dovessi spiegarle che cosa è cambiato in Edith dall’ultima volta. Ma qualche cosa – e mi arrabbio, perché non riesco a scoprirlo – qualcosa c’è, qualcosa in lei è cambiato».

«Ma come… come si manifesta?» balbettò Kekesfalva. Mi accorsi che tutte le assicurazioni di Condor non riuscivano a tranquillizzarlo e la sua fronte era madida di sudore.

«Come si manifesta? In piccolezze, in cose imponderabili. Già nelle prove di distensione notai che c’era una forma di resistenza; prima ancora che potessi cominciare a visitarla bene, si ribellò «È inutile, è proprio come al solito» e invece le altre volte aspettava pazientemente il mio giudizio. Poi, quando proposi degli esercizi speciali, fece stupide osservazioni come «Anche questa non servirà a niente» oppure «Non si andrà molto avanti con questo». Confesso, tali osservazioni non hanno importanza in sé – cattivo umore, nervi eccitati – ma finora, caro amico, Edith non mi aveva mai detto queste cose. Ma forse era soltanto cattivo umore».

«Ma, non è vero… niente è peggiorato?».

«Ma quante parole d’onore devo darle? Se ci fosse il minimo peggioramento, io, come dottore, sarei preoccupato come lei padre, e lei vede invece come sono tranquillo. Al contrario, questa piccola ribellione contro di me non mi dispiace affatto. D’accordo: la figliola adesso è più irritabile, più violenta, più impaziente di qualche settimana fa; forse darà anche a lei un po’ di filo da torcere. Ma, d’altra parte, una simile ribellione indica un certo rinvigorirsi della volontà di vita, della volontà di salute; quanto più un organismo comincia a funzionare in modo energico e normale, tanto più prontamente si libererà della sua malattia. Creda a me, non pensi che noi amiamo tanto i malati bravi e docili. Sono quelli che ci aiutano meno di tutti. Noi accogliamo un’opposizione energica e persino violenta del malato solo con piacere, perché, strano a dirsi, queste reazioni apparentemente insensate raggiungono a volte più effetto delle nostre medicine più sagge. Dunque, ripeto, non sono per niente preoccupato: se adesso, per esempio, si volesse iniziare con lei una nuova cura, le si potrebbe chiedere ogni sforzo; forse sarebbe, anzi, adesso il momento adatto per mettere in gioco le forze psichiche che proprio nel suo caso sono così decisive. Non so se mi può capire». Alzò la testa e ci guardò.

«Naturalmente» dissi io, senza volerlo; era la prima parola che gli rivolgevo. Tutto questo mi sembrava così evidente e chiaro.

Ma il vecchio non si scosse dalla sua rigidezza. Guardava davanti a sé con uno sguardo vuoto. Mi resi conto che non capiva niente di tutto ciò che Condor ci voleva spiegare, perché non voleva capire, perché tutta la sua attenzione e la sua paura erano concentrate su un unico punto: guarirà? guarirà presto? quando guarirà?

«Ma quale cura?» balbettò. Gli accadeva sempre di balbettare quando era eccitato. «Quale nuova cura? Lei ha parlato dunque d’una certa nuova cura… quale nuova cura vuole tentare?». Mi accorsi subito come si attaccasse a quella parola “nuova”, perché in quella per lui c’era un po’ di speranza.

«Lasci a me, caro amico, giudicare quello che posso tentare e quando devo tentarlo. Non spinga, non precipiti le cose, non cerchi di conquistare con la forza quello che non si può ottenere con un incantesimo. Il vostro “caso”, come si dice così impropriamente da noi, è e rimane la più grande delle mie preoccupazioni. Ne verremo a capo di certo».

Il vecchio guardava muto e oppresso. Io vidi lo sforzo che faceva per non ripetere ancora la sua inutile e ostinata domanda. Anche Condor doveva averlo sentito, perché a un tratto si alzò. «E per oggi basta, non è vero? Le ho detto le mie impressioni, tutto il resto non sarebbe altro che complimenti e chiacchiere… anche se nei prossimi giorni Edith diventasse un po’ più strana e irritabile, non si spaventi subito: riuscirò certo a capire qual è la rotellina che si è allentata. Lei deve fare una cosa sola: non stare intorno alla malata sempre così oppresso, così spaventato. E un’altra cosa: deve stare proprio molto attento ai suoi nervi. Lei ha l’aria stanca dalle veglie e temo che con tutte le sue domande e i suoi tormenti si rovini la salute più di quello che non dovrebbe fare per la sua bambina. Per prima cosa, cominci ad andare a letto presto questa sera e a prendere alcune gocce di valeriana, per svegliarsi domani più riposato. E adesso basta. Fine delle visite, per oggi! Fumo ancora un sigaro e poi me ne vado».

«Lei vuole davvero… davvero andarsene di già?».

Il dottor Condor rimase fermo nella sua decisione. «Sicuro, caro amico, per oggi basta. Questa sera ho ancora un ultimo malato un po’ critico, al quale ho ordinato una lunga passeggiata. Come lei mi vede, io, dalle sette e mezza, sono stato ininterrottamente in piedi, ho passato tutto il pomeriggio in clinica: era un caso curioso, cioè… ma non ne parliamo… poi in treno, poi qui, e per noi medici è necessario respirare di tanto in tanto un po’ di aria buona, perché la mente rimanga chiara. Dunque, la prego, oggi l’auto no, preferisco andare a piedi. C’è una luna piena meravigliosa. Naturalmente non le voglio togliere il suo tenente, perché se lei, nonostante la proibizione medica, vuol proprio rimanere alzato, le farà un po’ di compagnia».

Ma subito mi ricordai della mia missione e mi affrettai a dire: «Devo essere in servizio domani prestissimo, me ne volevo andare già da un pezzo».

«Allora, se vuole, possiamo fare la strada insieme».

Adesso per la prima volta lo sguardo smorto di Kekesfalva s’illuminò: l’incarico! la domanda! l’informazione! Anche lui se ne era ricordato.

«E vado subito a dormire» disse con un’impensata arrendevolezza, facendomi un cenno con gli occhi dietro le spalle di Condor. Ma questo avviso era inutile, sentivo già i battiti contro il polsino. Lo sapevo, adesso iniziava la mia missione.


Involontariamente, appena oltrepassata la porta di casa, Condor e io ci fermammo sul primo scalino della gradinata poiché il giardino ci offriva una vista meravigliosa. Nelle ore che avevamo passato chiusi in casa, tutti agitati, non era venuto in mente a nessuno di noi di guardare dalla finestra. Rimanemmo attoniti di fronte al grande cambiamento. Una immensa luna piena stava immobile come un nitido disco d’argento in mezzo al cielo sgombro di stelle e, mentre ci sentivamo avvolti dall’aria estiva riscaldata dal giorno assolato, grazie a quei raggi abbaglianti sembrava che fosse arrivato nel mondo un magico inverno. La ghiaia brillava come neve appena caduta tra la spalliera di siepi accuratamente tagliata che fiancheggiava il viale proiettando la sua ombra oscura. Gli alberi apparivano come vetro nella luce e come mogano nell’oscurità, ed erano di una rigidezza spettrale. Mai il chiarore lunare mi aveva dato un’impressione così strana come nella perfetta quiete e immobilità di quel giardino immerso nello splendore di una luce glaciale. L’incantesimo di quella luce apparentemente invernale era tale che involontariamente appoggiavamo esitanti il piede sulla scala risplendente, come se si fosse trattato di una lastra di ghiaccio. Ma non appena incominciammo a camminare sulla ghiaia del viale, subito non eravamo più in due a camminare, ma quattro, poiché davanti a noi si allungavano le nostre ombre modellate nettamente dall’abbagliante chiarore lunare. Senza volerlo, osservavo i due scuri e indefessi compagni che disegnavano precorrendolo ogni nostro movimento come silhouettes vaganti e mi sentii più calmo – il nostro sentimento è spesso così stranamente infantile – nel vedere che la mia ombra era più lunga, più sottile, direi quasi “migliore” di quella tondeggiante e piccola del mio compagno. Con tale superiorità – so che ci vuole un certo coraggio a confessare a se stessi una simile idea –, mi sentii un po’ rinfrancato; l’anima subisce continuamente l’impressione delle combinazioni più strane e spesso le minime cose esteriori rinvigoriscono o diminuiscono il nostro coraggio.

Arrivammo fino al cancello senza parlare. Per chiuderlo dovevamo necessariamente voltarci indietro. La facciata della casa brillava come fosse avvolta da un fosforo azzurrognolo, come un unico blocco di puro ghiaccio, e quella luce era così accecante che non si poteva distinguere quali finestre fossero illuminate dall’interno e quali dall’esterno. Solo il colpo secco della maniglia ruppe il silenzio spettrale. Condor si rivolse a me con una naturalezza che non avevo osato sperare.

«Povero Kekesfalva! mi rimprovero sempre di essere stato troppo brusco con lui. Naturalmente so che avrebbe preferito che rimanessi per ore e ore con lui per chiedermi cento cose o, per meglio dire, cento volte la stessa cosa. Ma io non ne potevo proprio più. È stata una giornata troppo faticosa; da mattina a sera malati, malati e, per giunta, tutti casi in cui non si riesce a fare un passo avanti».

Eravamo entrati nel viale, i cui alberi dai rami ombrosi formavano un intreccio verde contro i raggi della luna; la ghiaia bianchissima brillava ancora più abbagliante e noi camminavamo lungo quella chiara striscia di luce. Ero troppo rispettoso per rispondere, ma Condor non sembrò notare neppure la mia presenza.

«E poi, in certi giorni non riesco a sopportare la sua insistenza. Sa, il lato più difficile della nostra professione non è costituito dai malati, perché alla fine s’impara come trattarli, si scopre una tecnica. E poi, se i malati si lamentano e domandano e insistono, questo fa parte del loro stato, come la febbre e il mal di testa. Noi non ci meravigliamo della loro impazienza, siamo preparati, e ognuno ha già pronte certe frasi e bugie calmanti, proprio come i sonniferi. Ma nessuno ci rende la vita tanto difficile quanto i parenti, i familiari, che s’interpongono fra il dottore e i malati e vogliono sempre sapere la “verità”. Tutti agiscono come se in quel momento non ci fosse che quell’unico malato sulla terra e ci si dovesse occupare soltanto di lui, di lui solo. Io non prendo male le continue domande di Kekesfalva, ma quando l’impazienza diventa cronica, a volte anche la nostra pazienza ci abbandona. Gli ho detto dieci volte di avere un caso grave in città – “si tratta di vita e di morte” – e, nonostante questo, tutti i giorni continua a telefonare e insiste, insiste, e vuole per forza ottenere una speranza. E al tempo stesso, essendo medico, so quanto sia dannosa per lui questa eccitazione e sono molto preoccupato per lui, molto, molto più preoccupato di quanto non creda. È una fortuna che non sappia come sta male».

Mi spaventai. Dunque andava male. Condor mi aveva dato spontaneamente l’informazione che dovevo riuscire a carpirgli. Tutto sconvolto, io insistetti: «Scusi, signor dottore, ma lei capirà che questo mi preoccupa: non avevo la minima idea che Edith stesse così male…».

«Edith?». Condor si girò stupito verso di me. Sembrò rendersi conto per la prima volta di aver parlato con un altro. «Come Edith? non ho detto nemmeno una parola su di lei… mi ha completamente frainteso… la condizione di Edith è proprio stazionaria, purtroppo ancora stazionaria. Ma è lui che mi preoccupa sempre di più. Non si è accorto come è cambiato in questi ultimi mesi? Che brutta cera che ha, e come peggiora da una settimana all’altra?».

«Di questo io non posso essere un buon giudice… soltanto da poche settimane ho l’onore di conoscere i signori von Kekesfalva e…».

«Ah! È vero! Scusi… allora non ha potuto osservare… ma io, che lo conosco da anni, mi sono proprio spaventato oggi quando, per caso, ho guardato le sue mani. Non le ha fatto impressione vedere come sono trasparenti e ossute? Sa, quando si sono viste tante mani di morti, si è sempre colpiti nel vedere quel certo colore azzurrognolo in una mano viva. E poi… la sua facilità di commuoversi per niente non mi piace; alla più piccola emozione gli si inumidiscono gli occhi, alla più piccola paura gli si sbianca il viso; in uomini che prima erano così energici e duri come Kekesfalva, un tale lasciarsi andare preoccupa. Purtroppo non è mai buon segno quando uomini duri diventano un po’ teneri, anzi, non mi fa nemmeno piacere quando diventano a un tratto benevoli. C’è qualcosa che non va più, che non sta bene unito nell’interno. Naturalmente io mi propongo da un pezzo di visitarlo minuziosamente, poi non ne ho il coraggio, perché, Dio mio, se adesso gli venisse la preoccupazione di esser malato anche lui, se pensasse di dover morire e di lasciare la sua bambina storpia, sarebbe una cosa tremenda. Lui si rovina senz’altro con quel suo eterno rimuginare, con la sua stolta impazienza… no, no, signor tenente, lei non mi ha capito, non è Edith, è lui la mia preoccupazione principale… temo che il vecchio non viva a lungo».

Ero proprio sbigottito. Non ci avevo mai pensato. Avevo venticinque anni e non avevo ancora visto morire nessuna persona cara; così non potevo nemmeno concepire il pensiero che qualcuno con il quale avevo parlato, bevuto, potesse a un tratto esser là disteso, morto. Sentii a un tratto una fitta al cuore che mi fece capire come mi fossi affezionato a quel vecchio. Nel mio commosso imbarazzo cercai di rispondere qualcosa.

«Terribile!» dissi tutto sconvolto «sarebbe proprio terribile! Un uomo così distinto, così generoso, così buono, un vero gentiluomo, il primo vero magnate che io abbia incontrato…».

Accadde allora una cosa impensata. Condor si fermò in modo così brusco, che involontariamente anch’io mi fermai, mi guardò fisso e le lenti luccicarono in quel rigido movimento. Solo dopo qualche secondo mi domandò stupefatto: «Un nobiluomo? Un magnate? Kekesfalva? Ma scusi, signor tenente… ma lei crede che… ma davvero, sul serio… sia un vero nobile ungherese?».

Non capii bene la domanda; avevo solo l’impressione di aver detto qualcosa di sciocco. Così replicai con un certo imbarazzo: «Io posso giudicare solo da quel che ho visto. Il signor von Kekesfalva in ogni occasione si è sempre mostrato con me distinto e benevolo… al reggimento ci hanno parlato dei magnati ungheresi come di uomini superbi, prepotenti… Ma… io… non ho mai incontrato un uomo più affabile… io… io…».

Tacqui perché mi accorsi che Condor mi guardava sempre più attentamente. Il suo viso tondo brillava nel chiarore lunare, le lenti rilucevano ingrandite e, dietro di esse, vedevo soltanto indistintamente gli occhi che mi scrutavano: ebbi l’impressione sgradita di essere un insetto preso sotto il fuoco improvviso di una lente d’ingrandimento. Se la strada non fosse stata completamente deserta, avremmo offerto un quadro singolare, posti così l’uno di fronte all’altro. Poi Condor abbassò la testa e riprese a camminare, mormorando come a se stesso: «Lei è davvero… un uomo strano. Scusi sa, non lo dico mica in senso cattivo, ma è veramente strano, deve convenire con me, molto strano… lei frequenta già da parecchie settimane la casa, come mi dice, vive inoltre in una piccola città, in un piccolo pollaio, e un pollaio che schiamazza molto, e crede che Kekesfalva sia un magnate! Ma non ha mai sentito dai suoi compagni certe… non voglio dire requisitorie, ma insomma certe osservazioni su quella nobiltà troppo recente? Qualcosa le devono pur aver raccontato».

«No» risposi energicamente, e mi accorsi che cominciavo a irritarmi (non fa piacere sentirsi considerato un essere strano, singolare), «mi dispiace, non ho permesso a nessuno di dirmi nulla. Non ho mai parlato del signor von Kekesfalva con nessuno dei miei compagni».

«Strano» mormorò Condor «strano! Ho sempre creduto che Kekesfalva avesse esagerato nella descrizione che mi aveva fatto di lei. Francamente per me è proprio la giornata delle diagnosi sbagliate. Ero un po’ diffidente del suo entusiasmo… non potevo persuadermi che lei fosse ritornato per quella storia del ballo e che poi avesse continuato a frequentare la casa semplicemente per simpatia, per compassione. Lei non sa come il vecchio sia sfruttato, e mi ero proposto (perché dovrei nasconderlo?) di riuscire a sapere ciò che l’attira in quella casa. Io avevo pensato che si trattasse o di un… – come potrei dire in modo cortese? – di un giovane che ha delle mire, che vuol fare il suo gruzzolo, oppure, mi dicevo, se è veramente sincero, dev’essere un uomo spiritualmente molto giovane, perché solo sui giovani le cose tragiche e pericolose esercitano una così straordinaria attrazione. Questo istinto però di uomini giovanissimi non s’inganna quasi mai ed è proprio giusto quello che lei ha sentito… questo Kekesfalva è veramente un uomo singolare. Io so benissimo quello che si può dire contro di lui; soltanto mi è parso un po’ buffo, mi scusi, che lei lo giudicasse nobile, ma creda pure a uno che lo conosce meglio di tutti gli altri, non deve vergognarsi di aver mostrato tanta amicizia a lui e a quella povera bambina. Qualunque cosa possano dirle, non si lasci impressionare: non ha davvero nessun rapporto con l’uomo commovente, impressionabile che è oggi Kekesfalva».

Condor disse questo camminando rapidamente, senza guardarmi; solo dopo un po’ rallentò il passo. Mi accorsi che stava riflettendo e non volevo disturbarlo. Per alcuni minuti camminammo l’uno accanto all’altro in silenzio; una vettura venne verso di noi, dovemmo scansarci, e il cocchiere, un contadinotto, guardò incuriosito la strana coppia: il tenente e il piccolo, grassoccio, occhialuto signore che passeggiavano insieme in silenzio, a tarda notte, sulla strada maestra. Lasciammo passare la vettura, poi Condor si voltò a un tratto verso di me.

«Senta, signor tenente, le cose fatte a metà e le allusioni vaghe portano sempre danno; tutto il male di questo mondo viene da quello che è fatto a metà. Forse mi è già sfuggito troppo e io non voglio in nessun modo che lei si senta turbato nelle sue buone disposizioni. D’altra parte ho già suscitato in lei troppa curiosità perché non vada a informarsi da altri e, purtroppo, temo che non la informeranno secondo verità. Infine è impossibile frequentare a lungo una casa senza sapere chi sono le persone e, probabilmente, in avvenire lei non potrebbe più andarci con la stessa disinvoltura. Se dunque le interessa sapere qualcosa sul nostro amico, signor tenente, io sono a sua completa disposizione».

«Ma naturalmente…».

Condor guardò l’orologio: «Le undici meno un quarto. Ci rimangono ancora due ore buone. Il mio treno parte soltanto all’una e venti. Ma io non credo che cose di questo genere si raccontino bene per strada. Forse lei conosce un posticino quieto dove si può parlare con calma».

Riflettei: «Il posto migliore è la Taverna Tirolese, in via dell’Arciduca Federico. Ci sono delle “alcove” in cui si può stare senza essere disturbati».

«Benissimo, è proprio quello che ci vuole» rispose, e affrettò nuovamente il passo.

Proseguimmo in silenzio sino alla fine della strada. Presto apparvero alla luce della luna le prime case della città e un caso fortunato volle che non incontrassi nessuno dei miei colleghi nelle vie già deserte. Non so perché, ma mi sarebbe dispiaciuto se l’indomani mi avessero fatto delle domande sul mio compagno. Da quando mi ero messo in quella strana avventura nascondevo ansiosamente ogni filo che potesse indicare l’entrata in quel labirinto che mi attirava in nuove e sempre più misteriose profondità.


Quella Taverna Tirolese era un piccolo e comodo locale dalla fama un po’ sospetta. Appartata, in una vecchia via tortuosa, era una locanda di secondo o di terz’ordine, particolarmente apprezzata nel nostro circolo per l’indulgenza del portiere che dimenticava di presentare agli ospiti, i quali chiedevano una camera matrimoniale anche di giorno, le schede da riempire prescritte dalla polizia. Un’altra circostanza che assicurava agli amanti la maggiore discrezione e tranquillità era data dal fatto che, per giungere a quei nidi d’amore, non occorreva servirsi dell’entrata principale (una piccola città ha cento occhi), ma si poteva arrivare alla meta inosservati passando dal bar e arrivando direttamente alle scale. Inappuntabili, in questo dubbio locale, erano invece i vini Terlaner e Moscatello; tutte le sere i buoni borghesi si sedevano beati intorno alle tavole di legno pesante, senza tovaglia e, bevendo alcuni quartini, discutevano più o meno animatamente gli argomenti correnti del comune e del mondo. Intorno a questa stanza rettangolare, alquanto volgare, che apparteneva agli onesti bevitori, i quali non cercavano altro che il buon vino e la loro ottusa compagnia, era costruita, un po’ rialzata, una galleria di cosiddette “alcove”, separate da pareti di legno abbastanza grosse e isolanti, dipinte con allegorie e motti di bevitori. Pesanti portiere nascondevano gli otto vani così perfettamente, separandoli dallo spazio centrale, che potevano venir considerati altrettante chambres séparées, e in un certo modo servivano a questo scopo. Quando gli ufficiali della guarnigione volevano divertirsi, inosservati, con qualche ragazza di Vienna, si facevano riservare una di queste “alcove”, e correva voce che persino il nostro colonnello, che tanto teneva alla disciplina, avesse approvato queste sagge precauzioni, che non permettevano ai civili di controllare troppo le ore allegre dei giovani ufficiali. La discrezione dominava come legge suprema anche all’interno del locale; per espressa volontà del proprietario, un certo signor Ferleitner, le cameriere in costume tirolese, avevano ordini severi di non alzar mai quelle sacre portiere senza prudenti colpi di tosse e di non disturbare in nessun modo i signori militari, presentandosi soltanto se chiamate col suono del campanello. Così la dignità dell’esercito era salva e i suoi piaceri erano protetti nel modo più perfetto.

L’uso di una di quelle celle esclusivamente per una conversazione indisturbata non era certo frequente negli annali della locanda, ma mi sarebbe dispiaciuto venir disturbato, durante le spiegazioni del dottor Condor, dal saluto o dalla curiosità di qualche compagno, e dall’obbligo di scattare in piedi sull’attenti all’arrivo di qualche superiore. Era già spiacevole per me dover attraversare la sala insieme a Condor; che scherzi ci sarebbero stati l’indomani, se mi avessero visto entrare in un così intimo recesso, solo, con un signore sconosciuto e grassoccio! Ma constatai subito che nel locale regnava quel vuoto che si forma sempre alla fine del mese in una piccola guarnigione. Nessuno del nostro reggimento, e tutte le “alcove” a nostra disposizione.

Per evitare qualsiasi ritorno della cameriera, Condor ordinò subito due litri di vino bianco, lo pagò, e diede una mancia così generosa che, dopo un riconoscente “buon pro” lei scomparve per sempre. La portiera si richiuse, e soltanto indistintamente, di tanto in tanto, giungeva il suono di alcune parole e delle risate dai tavoli della sala. Nella nostra cella eravamo assolutamente isolati e al sicuro.

Condor versò il vino negli alti bicchieri, prima per me, poi per sé; da una certa lentezza dei suoi movimenti mi accorsi che preparava interiormente tutto ciò che mi voleva dire e, forse, anche ciò che voleva tacere. Quando poi cominciò a parlare, quell’aria assonnata e stanca che mi aveva prima tanto irritato era completamente scomparsa. Lo sguardo era intenso e vivo.

«La cosa migliore è cominciare dal principio e, per il momento, lasciamo completamente da parte il nobile signore Lajos von Kekesfalva, poiché allora non esisteva. Non c’era un proprietario di tenute in abito nero e occhiali d’oro, nessun nobile, e ancor meno un magnate. Esisteva soltanto, in un miserabile villaggio al confine ungaro-sloveno, un piccolo giovane ebreo, dal torace stretto e dallo sguardo acuto, che si chiamava Leopold Kanitz e che tutti, in generale, chiamavano Lämmel Kanitz».

Devo aver sobbalzato o aver tradito in qualche modo la mia sorpresa, perché a questo non ero proprio preparato. Ma Condor continuò con sorridente naturalezza: «Sì, Kanitz, Leopold Kanitz, non posso cambiare un nome che solo molto più tardi, per un decreto ministeriale, ha acquistato risonanza magiara e si è adornato di un prefisso nobiliare. Lei forse non sa che un uomo che dispone di influenza e di buone conoscenze, che abita qui a lungo e vuole fare peau neuve, può far diventare magiaro il suo nome e arrivare fino alla nobiltà. Ma come potrebbe sapere queste cose lei, così giovane? E poi, quanta acqua è passata nella Leita da quando questo piccolo ebreo, furbo, alto come un soldo di cacio, badava ai cavalli e ai carri dei contadini, mentre loro si ubriacavano all’osteria, o portava a casa i cesti delle donne del mercato per una manciata di patate! Il padre di Kekesfalva, o meglio di Kanitz, non era dunque affatto un magnate, ma un povero diavolo che gestiva una birreria sulla strada maestra al limite di quella cittadina. I boscaioli e i cocchieri vi si fermavano, la mattina e la sera, per riscaldarsi con uno o più bicchieri di grappa a diciassette gradi, prima o dopo la gita attraverso il gelo dei Carpazi. A volte tutto quell’alcol montava alla testa e allora rompevano le sedie e i bicchieri, e durante una di queste scene il padre di Kanitz ricevette il suo colpo mortale. Alcuni contadini che venivano ubriachi dal mercato cominciarono a litigare e, quando il birraio per proteggere i suoi modesti mobili volle tentare di separarli, un carrettiere gigantesco lo gettò in un angolo con un colpo tale che lui rimase là a terra gemendo. Da quel giorno cominciò a sputare sangue, e un anno dopo morì all’ospedale. Denaro non ce n’era, e la madre, donna coraggiosa, riuscì a tirare avanti sé e i piccoli facendo la lavandaia e la levatrice. Si occupava anche di piccoli traffici e Leopold le portava i fagotti sulle spalle. Oltre a ciò il ragazzo cercava di guadagnare qualche soldo come poteva; aiutava un negoziante come garzone e andava come commesso da un villaggio all’altro. Nell’età in cui gli altri ragazzi giocano ancora con le palline di vetro, lui conosceva esattamente il costo di ogni cosa; sapeva dove e come si compra e si vende, e come ci si può rendere utili e indispensabili; inoltre riusciva anche a trovare il tempo di studiare. Il rabbino gli insegnò a leggere e a scrivere, e imparò così rapidamente che, a tredici anni, poteva aiutare un avvocato come scrivano, e tener nota per pochi soldi delle entrate e delle tasse dei piccoli negozianti. Per risparmiare la luce – ogni goccia di petrolio era uno spreco per la povera famiglia – tutte le sere sedeva vicino al lampione della casetta del cantoniere (il villaggio non aveva stazione) e studiava là i giornali strappati e buttati via dagli altri. Fin da allora, i vecchi della comunità assentivano col capo in aria di approvazione e profetizzavano che quel ragazzino avrebbe fatto molta strada. Io non so poi come sia riuscito a lasciare il villaggio sloveno per andare a Vienna, ma quando vi comparve a vent’anni era già agente di una nota società di assicurazioni e, con la sua instancabile attività, a questo impiego ufficiale univa cento altre piccole mansioni. Diventò quello che in Galizia si chiama un “Faktor” un uomo che commercia in ogni ramo, che è mediatore di tutto e getta, come si suol dire, il ponte fra l’offerta e la richiesta. Dapprima fu tollerato, ben presto però si cominciò a notarlo e si sentì persino bisogno di lui, poiché lui sapeva tutto e s’intendeva bene di tutto. C’era una vedova che cercava di maritare la figlia? Subito lui si improvvisava mediatore di matrimoni. Un altro voleva emigrare in America e aveva bisogno di informazioni e delle carte necessarie? Leopold gliele metteva insieme. Inoltre comprava abiti vecchi, orologi, antichità, stimava e barattava campi, merci e cavalli, e se un ufficiale aveva bisogno di un prestito lui glielo procurava. Di anno in anno si allargava la cerchia delle sue conoscenze e aumentava il suo raggio d’azione. Con una simile instancabilità e tenacia si guadagnano molti soldi; ciononostante i veri patrimoni sorgono soltanto da uno speciale rapporto fra le entrate e le uscite, fra il guadagno e la spesa. Questo costituisce l’altro segreto dell’ascesa del nostro amico Kanitz, che in tutti quegli anni non consumò quasi niente, sebbene aiutasse tutta una schiera di parenti e mantenesse agli studi il fratello. L’unico acquisto importante che si permise per sé fu una giacca nera e quelle lenti dorate, a lei ben note, che gli valsero tra i contadini la fama di “dotto”. Ma anche quando da un pezzo era diventato agiato, prudentemente si spacciava sempre per un piccolo agente. Poiché “agente” è una parola meravigliosa, un ampio mantello sotto il quale si può nascondere tutto ciò che si vuole, e Kekesfalva ci nascondeva anzitutto il fatto che da molto tempo non era più il mediatore, bensì il finanziatore e l’imprenditore. Gli sembrava molto più importante e molto più giusto diventare ricco, anziché sembrare ricco (come se avesse letto i saggi Paralipomeni di Schopenhauer intorno a quello che uno è o soltanto rappresenta). Non mi sembra che meriti speciali osservazioni filosofiche, o susciti meraviglia il fatto che una persona attiva, intelligente ed economa presto o tardi diventi ricca; noi dottori sappiamo meglio di tutti che nei momenti decisivi della vita di una persona il suo conto in banca non serve a molto. Ma quello che mi ha veramente fatto impressione nel nostro Kanitz, fin dall’inizio, è stata la volontà, direi quasi demoniaca, di aumentare insieme al suo patrimonio anche il suo sapere. Durante le notti in ferrovia, in ogni ora libera, in carrozza, in trattoria, leggeva e studiava. Studiava tutti i codici, tutti i testi di diritto commerciale, per poter essere l’avvocato di se stesso; seguiva le vendite all’asta a Londra e a Parigi come un antiquario di professione, ed era competente in materia finanziaria come un banchiere; accadde così che i suoi affari si andarono sempre più estendendo. Dai contadini passò agli affittuari, dagli affittuari ai grandi proprietari di tenute aristocratiche; ben presto divenne mediatore nelle vendite di interi raccolti e di boschi, riforniva fabbriche, fondava consorzi, alla fine gli furono anche assegnate alcune forniture dell’esercito e la giacca nera e gli occhiali dorati si videro sempre più frequentemente nelle sale d’aspetto dei ministeri. Allora doveva aver già un capitale di un quarto o forse anche di mezzo milione di corone, ma ancora la gente del posto lo considerava come un semplice agente e ricambiava il saluto del Kanitz per la strada distrattamente, finché lui fece il gran colpo e, di punto in bianco, il Lämmel Kanitz si trasformò nel “signor von Kekesfalva”».


Condor s’interruppe. «Quello che le ho raccontato finora lo so di seconda mano, ma quest’ultima storia l’ho appresa direttamente da lui. Me la raccontò nella notte in cui, dopo l’operazione di sua moglie, rimanemmo ad aspettare in una stanza della clinica dalle dieci di sera fino all’alba. Da questo punto garantisco ogni parola, perché in simili momenti non si mente». Bevve un piccolo sorso lentamente, riflettendo prima di accendere un altro sigaro. Credo che fosse il quarto della serata e mi colpì quel continuo fumare. Cominciai a capire che quel fare gioviale accentuato che usava come dottore, il suo lento parlare e la sua apparente trascuratezza rappresentavano una tattica speciale per poter riflettere con calma e, forse, osservare. Tre o quattro volte il suo grosso labbro mezzo addormentato aspirò il sigaro mentre seguiva il fumo con uno sguardo trasognato. Poi, all’improvviso si scosse.

«Questa storia di come Leopold o Lämmel Kanitz divenne proprietario e signore di Kekesfalva comincia in un treno veloce durante un viaggio da Budapest a Vienna. Sebbene avesse già quarantadue anni e i capelli grigi, in quegli anni il nostro amico passava quasi sempre le notti in viaggio – gli avari risparmiano anche il tempo – ed è inutile dire che viaggiava sempre, senza eccezione, in terza classe. Per lunga esperienza aveva adottato un certo sistema per i viaggi notturni. Anzitutto stendeva sul duro sedile di legno un plaid scozzese che si era procurato a buon mercato a un’asta; poi appendeva con gran cura l’inevitabile giacca nera per non sciuparla, metteva nell’astuccio gli occhiali dorati, e toglieva da una valigia di tela – non si era mai permesso una valigia di cuoio – una vecchia morbida giacca da casa; e infine si tirava il berretto sulla fronte, perché la luce non gli battesse sugli occhi. Abituato da tempo a sonnecchiare anche seduto, si rannicchiava nell’angolo del vagone; il piccolo Lammel aveva imparato fin da bambino che non occorre un letto per la notte e nessuna comodità per il sonno. Ma quella volta il nostro amico non si addormentò, perché nello scompartimento c’erano altre tre persone che parlavano di affari, e quando la gente parlava di affari Kanitz non poteva fare a meno di ascoltare. La sua avidità d’imparare non era affatto diminuita con gli anni, come pure la sua avidità di possedere: erano tutte e due unite con una vite di ferro come le due parti di una molla. A dire il vero era stato lì lì per appisolarsi, ma la parola magica che lo risvegliò come un cavallo quando sente la tromba, fu una cifra: “Ma pensa, solo per la sua immensa stupidità quell’uomo fortunato ha guadagnato in un colpo sessantamila corone”. “Sessantamila?”. Subito Kanitz fu perfettamente sveglio, come se una doccia gelata gli avesse tolto il sonno dagli occhi. Chi ha guadagnato sessantamila corone? E come? Doveva riuscire a saperlo. Naturalmente si guardò bene dal mostrare quella sua attenzione ai tre viaggiatori. Al contrario, si tirò il berretto ancora più giù sulla fronte, affinché l’ombra nascondesse completamente gli occhi e gli altri lo credessero addormentato e, utilizzando con furberia ogni movimento della vettura, si tirò più vicino per non perdere una parola nel rumore delle ruote. Il giovane che raccontava così vivacemente e aveva gettato quel grido d’indignazione, grazie al quale Kanitz si era svegliato, era lo scrivano di un avvocato viennese, e nella sua irritazione per quel madornale errore del suo capo continuò a dire tutto eccitato: “E così ha rovinato e guastato ogni cosa! Per una stupida sentenza, che gli ha fruttato forse cinquanta corone, è arrivato un giorno più tardi a Budapest e intanto quell’oca si è fatta abbindolare fin sopra i capelli. Tutto andava meravigliosamente: il testamento senza opposizione, testimoni dei buoni svizzeri, due attestati medici ineccepibili che la Orosvár era in pieno possesso delle sue facoltà mentali nel redigere il testamento… Tutta quella banda di bisnipoti e di pseudo parenti sposati non avrebbe avuto nemmeno un soldo, nonostante gli articoli scandalosi che il loro avvocato aveva fatto pubblicare nei giornali della sera, e quella bestia del mio principale era così sicuro che, poiché il processo doveva aver luogo il venerdì, lui se ne poteva tranquillamente tornare a Vienna per una stupida sentenza. Intanto quel furbo matricolato, quel Wiezner, riesce ad avvicinarsi a lei, le fa, lui, l’avvocato della parte avversa, una visita amichevole, e quella stupida oca lo riceve con queste parole: “Non desidero affatto tutto quel denaro, vorrei solo essere lasciata in pace”. Ripeteva la frase imitando l’accento di una tedesca del nord. “Sì, la sua pace ce l’ha adesso, lei e anche gli altri; proprio senza nessuna ragione si sono beccati i tre quarti dell’eredità! E senza aspettare il ritorno del mio principale, quell’oca ha firmato una transazione, la più stupida, la più insensata che sia mai stata fatta; quella firma le è costata un buon mezzo milione”».

«E adesso stia ben attento, signor tenente» disse Condor voltandosi verso di me. «Durante tutta questa filippica il nostro amico Kanitz se ne stava rannicchiato come un riccio in un angolo, col berretto tirato sugli occhi, ascoltando ogni parola. Capì immediatamente di che cosa si trattava, poiché il processo Orosvár – metto qui un nome falso perché il vero è troppo conosciuto – era allora sulle testate di tutti i giornali ungheresi ed era veramente uno scandalo. Lo riassumo brevemente.





La vecchia principessa Orosvár, ricca sfondata, venuta da qualche parte dell’Ucraina, era sopravvissuta a suo marito di ben trentacinque anni. Tenace come il cuoio e di una cattiveria indescrivibile da quando i suoi due unici figli le erano morti nella stessa notte di difterite, odiava con tutto il cuore tutti gli altri Orosvár, perché erano sopravvissuti ai suoi poveri bambini; e si deve credere che sia vissuta fino a ottantaquattro anni per cattiveria e per dispetto, per non consentire eredità ai suoi impazienti nipoti e bisnipoti. Se uno dei suoi parenti andava a farle visita, non lo riceveva, e persino la lettera più affettuosa volava senza risposta sotto il tavolo. Diventata misantropa e stravagante dopo la morte dei figli e di suo marito, passava soltanto due o tre mesi all’anno a Kekesfalva, e senza vedere nessuno; mentre per il resto del tempo girava il mondo, viveva sontuosamente a Nizza e a Montreux, si vestiva, si spogliava, si faceva pettinare, curare le unghie, imbellettare, leggeva romanzi francesi, comprava molti abiti, andava da un negozio all’altro, contrattando e imprecando come una donna russa da mercato. Naturalmente l’unica persona che tollerava vicino a sé, la sua dama di compagnia, non aveva una vita piacevole. Quella povera signorina, tutti i giorni, doveva nutrire, spazzolare e condurre a spasso tre odiosi e ringhiosi cagnolini, suonare il piano alla vecchia pazza, leggerle questo o quel libro e subire i più volgari e immeritati rimbrotti, e quando la vecchia dama – era un’abitudine portata dall’Ucraina – aveva bevuto qualche bicchiere di più di cognac o di vodka, finiva con l’essere anche picchiata, a quanto si diceva. In tutti i luoghi mondani, a Nizza e a Cannes, a Aix-les-Bains e a Montreux, era nota la vecchia e imponente signora dal viso imbellettato e dai capelli tinti che, sempre ad alta voce, senza preoccuparsi dei presenti, impartiva ordini ai camerieri come un generale e faceva smorfie impertinenti alle persone che non le piacevano. Dovunque, in quelle terribili passeggiate, la seguiva come un’ombra, a rispettosa distanza e con i cani, la dama di compagnia, magra, pallida, bionda, con gli occhi spaventati, che si vergognava visibilmente dei modi villani della sua padrona e al tempo stesso la temeva come il diavolo in persona.

La principessa Orosvár fu colpita da una gravissima polmonite a settantotto anni, nello stesso albergo, a Territet, in cui aveva soggiornato l’imperatrice Elisabetta. In che modo questa notizia riuscisse a giungere fino in Ungheria, rimane un mistero; resta il fatto che, senza che fosse detta una parola, tutti i parenti accorsero, affollarono l’albergo, assalirono il dottore per avere notizie, aspettando la sua morte.

Ma la malignità è un elisir: il vecchio dragone si rimise, e il giorno in cui seppero che per la prima volta doveva scendere nella hall, i parenti si ritirarono. La Orosvár, però, aveva avuto sentore dell’arrivo degli eredi troppo avidi e, perfida com’era, riuscì a corrompere alla fine camerieri e cameriere, perché le ripetessero ogni parola detta dai parenti. Gli impazienti si erano dilaniati per decidere chi doveva avere Kekesfalva, chi Orosvár, chi le terre, chi i beni in Ucraina, chi il palazzo della Ofner Straße. Questo fu il primo colpo. Un mese dopo le arrivò una lettera di un esattore, un certo Dessauer di Budapest, con la comunicazione che non avrebbe potuto prolungare gli anticipi al suo bisnipote Deszö, a meno che lei gli assicurasse per iscritto che sarebbe stato uno degli eredi. Questo fu il colpo decisivo. La Orosvár fece venire da Budapest il suo avvocato, compilò con lui un nuovo testamento e per di più, la cattiveria rende perspicaci, lo fece in presenza di due dottori, i quali dichiararono espressamente che la principessa era in pieno possesso delle sue facoltà. L’avvocato riportò il testamento a Budapest, e per sei anni rimase suggellato nel suo ufficio, poiché la vecchia Orosvár non ebbe fretta di morire. Quando finalmente lo si poté aprire, fu una grande sorpresa. L’erede universale era la dama di compagnia, una certa signorina Annette Beate Dietzenhof della Vestfalia, il cui nome risuonò per la prima volta paurosamente alle orecchie di tutti i parenti. A lei dunque toccavano Kekesfalva, Orosvár, lo zuccherificio, l’allevamento dei cavalli, il palazzo di Budapest; soltanto i possedimenti dell’Ucraina e i denari liquidi furono assegnati dalla vecchia principessa alla sua città natale, in Ucraina, per la costruzione di una chiesa russa. Di tutta la parentela nessuno ebbe un soldo, e questa omissione era giustificata nel testamento nei seguenti termini: “Perché non vedevano l’ora che io morissi”.

Naturalmente ne seguì un grosso scandalo. I parenti fecero un gran baccano, si precipitarono dagli avvocati i quali mossero le solite obiezioni. La principessa non era nelle sue facoltà mentali, perché aveva redatto il testamento durante una grave malattia; inoltre esistevano rapporti patologici fra lei e la sua dama di compagnia, e non c’era dubbio che quest’ultima avesse astutamente suggestionato l’inferma. Contemporaneamente cercarono di trasformare tutta la storia in una questione nazionale: i beni ungheresi erano stati dai tempi di Árpád in possesso degli Orosvár e non dovevano adesso passare a una straniera, una prussiana, e l’altra metà del patrimonio non doveva affatto andare a una chiesa russa; tutta Budapest non parlò d’altro, i giornali riempirono intere colonne. Ma, nonostante tutto il chiasso e lo strepito dei parenti, non si veniva a capo di nulla. In due istanze gli eredi persero il processo; per loro sfortuna i due dottori di Territet erano ancora in vita e confermarono nuovamente il perfetto stato mentale della principessa. Anche gli altri testi chiamati a deporre dovettero convenire che la vecchia principessa negli ultimi anni era stata, è vero, stravagante, ma sempre in pieno possesso delle sue facoltà. Tutte le arti degli avvocati, tutte le intimidazioni non erano riuscite, e c’erano novantanove probabilità su cento che la Corte Suprema non avrebbe respinto la decisione a favore della Dietzenhof.

Kanitz aveva letto naturalmente la relazione del processo, ma tese l’orecchio a ogni parola, perché gli affari di denaro lo interessavano appassionatamente come lezioni oggettive; inoltre, conosceva la tenuta di Kekesfalva dai tempi in cui era agente.

“Puoi immaginarti” continuava intanto il piccolo scrivano “che il mio capo andò su tutte le furie quando al suo ritorno vide come avevano imbrogliato quella stupida donna. Lei aveva già rinunciato per iscritto a Orosvár e al palazzo della Ofner Straße, e si era accontentata del possesso di Kekesfalva e dell’allevamento dei cavalli. Evidentemente si era lasciata sedurre dalla promessa di quel farabutto che l’avrebbero lasciata in pace con i tribunali; anzi, gli eredi si sarebbero persino accollati generosamente tutte le spese del suo avvocato. Questo accordo si sarebbe potuto ancora impugnare de iure,perché non era stato fatto in presenza di un notaio ma solo di testimoni, e si sarebbe potuta facilmente ridurre alla fame, obbligandola a ulteriori appelli, l’avida banda che non possedeva più un centesimo. Naturalmente sarebbe stato sacrosanto dovere del mio capo mettere in chiaro le cose e impugnare l’accordo nell’interesse dell’erede. Ma quella banda sapeva bene da che parte conquistarlo: gli offrirono di nascosto sessantamila corone come parcella, se avesse taciuto. E poiché era già fuori di sé contro quell’oca che si era fatta portar via un bel milione in mezz’ora, dichiarò che la transazione era valida e intascò il denaro: sessantamila corone. Che te ne pare? Lui, che con il suo ritorno a Vienna aveva fatto andare in malora gli affari della sua cliente! Sì, bisogna aver fortuna, il Signore la manda nel sonno ai più grandi mascalzoni. Adesso di tutta quell’eredità di milioni non le rimane altro che Kekesfalva, e anche questa proprietà se la lascerà mangiare presto, la stupidissima oca”.

“E che cosa ne farà?” domandò l’altro.

“La manderà in malora, te lo dico io! Farà di certo qualche sciocchezza! Del resto ho già sentito dire che la gente dello zuccherificio le vuole portar via la fabbrica. Dopodomani credo arrivi il direttore generale da Budapest. Pare che voglia darla in affitto a un certo Petrovič che ne è stato l’amministratore, ma forse la prenderanno sotto la loro tutela quelli dello zuccherificio. Denaro ne hanno abbastanza, deve essere una banca francese; non hai letto sul giornale?”.

Dopodiché passò ad altri argomenti, ma il nostro Kanitz aveva sentito cose che gli facevano bruciare le orecchie. Pochi conoscevano Kekesfalva bene come lui; c’era stato vent’anni prima per assicurare il mobilio. Conosceva anche Petrovič, lo conosceva anzi molto bene dal tempo dei suoi primissimi affari; atteggiandosi a uomo onesto aveva impiegato in titoli ipotecari, con le consulenze di un certo dottor Gollinger e con l’aiuto di Kanitz, tutto il denaro che di anno in anno si intascava amministrando la tenuta. Ma per Kanitz la cosa più importante era questa: ricordava benissimo una vetrina con porcellane cinesi, e certi smalti e ricami in seta, provenienti dal nonno degli Orosvár, il quale era stato ambasciatore russo a Pechino; già al tempo della principessa, essendo il solo a conoscerne l’immenso valore, aveva tentato di comprarli per Rosenfeld di Chicago. Erano oggetti rarissimi, forse valevano da due a tremila sterline; ma la vecchia Orosvár non aveva nessuna idea, naturalmente, dei prezzi che in quegli ultimi anni si pagavano in America per oggetti dell’Asia orientale, e aveva trattato Kanitz molto villanamente: lei non voleva vendere niente, se ne andasse al diavolo. Se quegli oggetti esistevano ancora – Kanitz tremava al solo pensiero – col cambiamento di proprietario si sarebbero potuti avere per niente. Meglio di tutto, naturalmente, sarebbe stato assicurarsi il diritto di precedenza per l’acquisto di tutto l’inventario.

Il nostro Kanitz fece finta di svegliarsi all’improvviso – i tre viaggiatori da un pezzo parlavano di altre cose –, sbadigliò rumorosamente, si stirò e guardò l’orologio; ancora una mezz’ora e il treno sarebbe arrivato qui alla stazione. Piegò subito la veste da casa, s’infilò la giacca nera e si mise in ordine. Alle due e mezza precise scese dal treno, andò al Leone Rosso, si fece dare una camera, e non ho bisogno di dire che dormì molto male, come ogni generale prima di una battaglia incerta. Alle sette – non c’era un minuto da perdere – si alzò e percorse il viale da cui siamo passati adesso, dirigendosi verso il castello. Arrivare prima, pensava, arrivare prima degli altri. Liquidare tutto prima dell’arrivo degli avvoltoi da Budapest; avvertire subito Petrovič che lo informasse immediatamente se si fosse giunti alla decisione di vendere il mobilio. In caso di necessità, fare le offerte d’accordo con lui e assicurarsi l’inventario alla spartizione.

Il castello, dalla morte della principessa, non aveva più molta servitù. Così Kanitz poté comodamente entrare e osservare tutto. Un bel possesso, pensa tra sé, veramente in ottime condizioni; le persiane verniciate da poco, i muri con una bella tinta, una tinta nuova: sì, sì, Petrovič sa bene perché fa fare tante riparazioni, su ogni conto le provvigioni gli riempiono le tasche. Ma dove si è cacciato? La porta d’entrata è chiusa, nel cortile dell’amministrazione nessuno si muove per quanto si bussi forte. Il diavolo se lo porti, anche lui avrà finito con l’andarsene a Budapest per concludere l’affare con quella stupida Dietzenhof!

Kanitz passa impaziente da una porta all’altra, chiama, batte le mani: nessuno, nessuno. Finalmente, avvicinandosi a una porticina laterale, scorge nella serra una figura femminile. Dai vetri vede soltanto che innaffia i fiori: finalmente qualcuno che può dargli qualche informazione. Kanitz bussa forte ai vetri. “Ehilà!” grida, e batte le mani per farsi sentire. La figura femminile occupata con i fiori si spaventa, e ci vuole un bel po’ prima che timidamente, come se facesse qualcosa di male, ardisca accostarsi alla porta: una figura femminile bionda, non più giovane, sottile, con una semplice blusa scura e un grembiule di cotone, appare adesso nel vano della porta tenendo in mano, ancora mezze aperte, le forbici da giardino.

Un po’ impaziente, Kanitz le grida: “Ma quanto tempo fa aspettare! Dove si è cacciato Petrovič?”.

“Chi? prego?” domanda la donna con uno sguardo spaventato; e involontariamente indietreggia d’un passo e nasconde le forbici dietro la schiena.

“Chi? chi? Ma quanti Petrovič ci sono qui? Voglio dire Petrovič, l’amministratore!”.

“Ah! Scusi… il… il signor amministratore… sì, neanch’io l’ho ancora visto… credo che sia andato a Vienna… ma la signora ha detto che spera ritorni prima di sera”.

‘Spera, spera…’ pensa Kanitz irritato. ‘Aspettare fino a sera. Sciupare ancora una notte all’albergo; altre spese inutili e l’incertezza di arrivare a concludere qualcosa’.

“Peccato! Proprio oggi dev’essere via!” mormora a mezza voce. Poi domanda alla donna: “Intanto non si potrebbe vedere il castello? Qualcuno ha le chiavi?”.

“Le chiavi?” ripete lei stupita.

“Sì, perbacco, le chiavi!” (perché tergiversa così stupidamente? forse ha ricevuto l’incarico da Petrovič di non far entrare nessuno: bisognerà dare una mancia a questa paurosa creatura!). Kanitz prende subito un’aria gioviale e dice in dialetto viennese: “Ma non abbia dunque tanta paura! Non le voglio portare via niente. Voglio le chiavi soltanto per guardare. Mi dica, dunque, le ha o non le ha queste chiavi?”.

“Le chiavi… naturalmente le ho” balbetta “ma… ma non so quando il signor amministratore…”.

“Le ho già detto che non ho bisogno per questo del suo Petrovič. Dunque, non faccia tante storie. Conosce bene la casa?”.

La donna diventa ancora più imbarazzata. “Ma sì, credo… in certo modo la conosco…”.

‘Che scema!’ pensa Kanitz. ‘Ma che stupido personale impiega questo Petrovič!’. Poi a voce alta, in tono di comando: “Adesso però svelta, ho fretta”.

Va avanti, e lei lo segue turbata. Alla porta d’ingresso esita ancora.

“Dio benedetto, ma apra dunque una buona volta!”. ‘Perché questa donna è così sciocca, così imbarazzata?’ pensa Kanitz irritato. Mentre lei tira fuori le chiavi da una logora borsa di pelle, lui s’informa ancora prudentemente: “Ma lei che cosa fa qui nella casa?”.

La donna esitante si ferma e arrossisce. “Io sono…” comincia, e poi subito si corregge, “io ero… ero la dama di compagnia della signora principessa”.

Adesso il nostro Kanitz si sente proprio mancare il fiato (e le giuro che era difficile far perdere l’equilibrio a un uomo di quella fatta!). “Lei è… ma non è mica la signorina Dietzenhof?”.

“Sicuro!” risponde tutta spaventata, come se l’avessero accusata di qualcosa.

Kanitz non aveva mai conosciuto in vita sua un sentimento: l’imbarazzo. Ma in quell’istante era imbarazzatissimo per aver trattato in quel modo la famosa signorina Dietzenhof, l’erede di Kekesfalva. Cambiò immediatamente tono.

“Scusi” mormora confuso e si toglie subito il cappello “scusi, signorina… ma nessuno mi aveva informato che la signorina era già arrivata… io non avevo nessuna idea… la prego, mi scusi… ero venuto soltanto per…”. Si ferma, perché adesso bisogna inventare qualcosa di plausibile.

“Era soltanto per l’assicurazione… io sono stato parecchie volte qui, anni fa, al tempo della signora principessa, buonanima. Purtroppo, non ebbi allora, l’occasione d’incontrarmi con lei, signorina… solo per questo, per l’assicurazione… solo per constatare se tutto il fondo è ancora intatto… noi, sa, siamo obbligati. Ma in fondo non c’è fretta”.

“Prego, prego” dice timidamente “certo, io di queste cose non me ne intendo. È meglio che parli di questo col signor Peterwitz”.

“Certo, certo” rispose il nostro Kanitz, che non ha ancora riacquistato tutta la sua presenza di spirito, “naturalmente aspetterò il signor Peterwitz” (perché correggerla? pensa tra sé) “ma, forse, se non le dispiace, signorina, potrei dare una rapida occhiata al castello, e allora in un momento tutto sarebbe sbrigato. Niente è cambiato nell’inventario, probabilmente”.

“No, no” si affretta a dire “niente è cambiato. Ma se lei vuole convincersene”.

“Troppo buona, signorina” dice Kanitz con un inchino, e insieme entrano.

La sua prima occhiata nel salone è ai quattro Guardi che lei forse conosce, e accanto, nel salottino di Edith, la vetrina con le porcellane cinesi, le tappezzerie e le figurine di giada. Che sollievo! C’è tutto. Petrovič non ha rubato niente, quello stupido si attacca piuttosto all’avena, al trifoglio, alle patate, alle riparazioni. La signorina Dietzenhof, evidentemente imbarazzata, per non disturbare il signore che si guarda nervosamente intorno, apre intanto le persiane. La luce inonda la stanza, attraverso le grandi vetrate si gode la vista del parco. ‘Fare conversazione’ pensa Kanitz ‘non lasciarla andare! Rendersela amica!’.

“Bella, questa vista sul parco!” comincia con un profondo sospiro “che incanto abitare qui!”.

“Bellissimo!” conferma lei docilmente, ma l’entusiasmo non sembra sincero. Kanitz si accorge subito che quel timido essere ha disimparato a contraddire apertamente, e solo dopo un po’ lei aggiunge per giustificarsi: “Certo, la signora principessa non si è mai trovata molto bene qui. Diceva sempre che la pianura la rendeva malinconica. Veramente le sono sempre piaciuti i monti e il mare. La campagna qui era troppo solitaria e le persone…”.

Rimane di nuovo in silenzio. Far conversazione, far conversazione, ripete fra sé Kanitz, mantenere il contatto!

“Ma lei speriamo che voglia adesso rimanere qui da noi, gentile signorina?”.

“Io?”. Alza involontariamente le mani come se volesse respingere qualcosa di poco gradito. “Io? No! Ah, no! Che cosa dovrei fare qui sola in questa grande casa? No, no, io me ne vado subito via, non appena è tutto a posto”.

Kanitz la guarda prudentemente con la coda dell’occhio. Come sembra esile in quella grande sala la povera proprietaria! È un po’ troppo pallida e troppo timida, altrimenti si potrebbe quasi dirla graziosa: il viso ovale, delicato, con le palpebre abbassate, sembra una campagna inondata di pioggia, gli occhi sono di un tenero azzurro di pervinca, occhi teneri e caldi, ma non osano brillare cordialmente, si nascondono sempre timidamente dietro le palpebre, e Kanitz, da esperto osservatore, si rende subito conto: un essere al quale è stata spezzata la spina dorsale, una persona senza volontà, alla quale si può far fare quel che si vuole. Dunque, conversare! conversare! E con la fronte corrugata, dimostrando un grande interesse, continua a domandare: “Ma che cosa accadrà allora di questo bel possesso? Un luogo simile ha bisogno di una direzione, e di una direzione energica”.

“Non so, non so…”. dice nervosamente. L’agitazione è visibile in tutto il corpo delicato e in quel secondo Kanitz capisce che quella creatura, che ha perso da anni l’indipendenza, non troverà mai il coraggio di prendere una decisione ed è più spaventata che rallegrata da quell’eredità caduta sulle sue deboli spalle come un fardello di preoccupazioni. Con la rapidità del lampo vede tutta la situazione. Non per niente in vent’anni ha imparato a comprare e a vendere, a persuadere e a consigliare. Il compratore va spinto, il venditore dissuaso: è questa la prima legge degli agenti, e subito batte il tasto della dissuasione. ‘Bisogna farle vedere tutta la cosa dal lato brutto’ pensa tra sé ‘e alla fine si potrà di colpo prendere tutto in affitto e prevenire Petrovič: forse è una fortuna che proprio quel giorno sia a Vienna’. Immediatamente assume un’espressione triste: “Sì, lei ha ragione; una grossa tenuta è anche un gran tormento; non si ha mai pace. Ogni giorno bisogna combattere con l’amministratore, col personale di casa e coi vicini; e poi le tasse, gli avvocati! Quando la gente si accorge che uno ha un po’ di proprietà e di denaro, subito vuole approfittarne. Si è circondati da nemici e, anche se si cerca di esser buoni con tutti, non aiuta: dove fiutano il denaro tutti diventano ladri. Purtroppo, purtroppo lei ha ragione: per un simile possesso è necessaria una mano di ferro, altrimenti non si ottiene niente. Per queste cose bisogna esserci nati e, anche allora, è una lotta continua”.

“Ah, sì!” dice con un sospiro. Si vede che ricorda qualcosa di orrendo: “Terribili, terribili diventano gli uomini, quando si tratta di denaro. Non l’avrei mai immaginato”.

‘Gli uomini? Che cosa importa degli uomini a Kanitz? Che gli importa se sono buoni o cattivi? Prendere in affitto il possesso al più presto e nel modo più vantaggioso!’. Sta ad ascoltare e cortesemente annuisce, e, mentre ascolta e risponde, in un altro angolo del suo cervello fa i conti: ‘Come si può sbrigare la faccenda nel modo più rapido? Fondare una società che prenda in affitto tutto Kekesfalva, i campi, lo zuccherificio, l’allevamento dei cavalli, magari riaffittare tutto al Petrovič e tenere solo il mobilio. L’importante è farle subito la proposta d’affitto e insistere nell’alimentare i suoi timori; quella lì prende tutto quello che le si offre. Non sa calcolare, non ha mai guadagnato denaro e quindi non merita di averne tanto’. Mentre il suo cervello lavora con tutte le fibre e con tutti i nervi, le labbra pronunciano parole in tono di vivo interesse: “Ma la cosa più terribile sono i processi; non serve a niente essere pacifici, non ci si libera mai da quelle eterne liti. È questo che mi ha sempre trattenuto dal comprare una tenuta. Sempre processi, sempre avvocati, sempre dibattiti, e sentenze e scandali… no, no, meglio vivere modestamente, sentirsi sicuri e non farsi cattivo sangue. Quando si ha un possesso come questo, si crede di avere in mano qualcosa, e in realtà si è solo perseguitati dagli altri, non si riesce mai a stare in pace. Questo castello, questa vecchia proprietà sarebbe una meraviglia… bellissimo… ma ci vogliono i nervi d’acciaio e un pugno di ferro, altrimenti diventa soltanto un peso insopportabile”.

Lei lo ascoltava a capo chino: a un tratto alza lo sguardo e con un profondo sospiro esclama: “Sì, sì, un peso terribile… ah, se potessi venderlo!”».

Il dottor Condor si fermò: «Devo interrompermi qui, signor tenente, per spiegarle l’importanza che ebbero quelle poche parole nella vita del nostro amico. Le ho già detto che Kekesfalva mi raccontò questa storia nella notte più tremenda della sua vita, mentre sua moglie moriva, e cioè in uno di quei momenti che ogni uomo nella sua esistenza vive forse soltanto due o tre volte, in uno di quei momenti in cui anche il più riservato sente il bisogno di stare di fronte agli altri uomini nudo e sincero come di fronte a Dio. L’ho ancora davanti agli occhi; eravamo seduti nella sala d’aspetto della clinica. Kekesfalva mi era venuto vicino a raccontava tutto d’un fiato, a bassa voce, eccitato. Capii che con quell’incessante raccontare voleva dimenticare che sua moglie stava morendo e si stordiva continuando a parlare senza interrompersi. Ma giunto a questo punto della sua narrazione, quando la signorina Dietzenhof gli disse “Se potessi venderlo!” si fermò all’improvviso. Pensi, signor tenente, anche dopo quindici o sedici anni, il ricordo del momento in cui quella povera ignara donna gli confessò impulsivamente il suo desiderio di vendere Kekesfalva presto, presto, il più presto possibile, lo commuoveva in modo tale che diventò pallidissimo. Due, tre volte mi ripeté quella frase e probabilmente con la stessa intonazione: “Se potessi venderlo!”. Il Leopold Kanitz di allora aveva subito capito, con la sua rapida capacità di percezione, che gli pioveva dal cielo il più strabiliante affare della sua vita, che non aveva che da stendere la mano e avrebbe potuto comprarlo lui, quella meravigliosa proprietà, invece di prenderla solo in affitto. E mentre nascondeva la sua agitazione sotto il velo di una conversazione indifferente, nella sua mente i pensieri si rincorrevano. ‘Naturalmente bisogna comperare’ pensava ‘prima che venga Petrovič o il direttore di Budapest. Non devo lasciarla, devo impedirle la ritirata; non vado via di qui prima di essere il padrone di Kekesfalva’. E con quella misteriosa capacità di sdoppiamento che è data al nostro intelletto in certi momenti di tensione, mentre pensava a sé, unicamente a sé, con voluta lentezza parlava con lei in modo del tutto diverso: “Vendere… naturalmente, signorina, vendere si può sempre, la cosa in sé è facile… ma vendere bene è un’arte… vendere bene, questo è ciò che conta! Trovare una persona onesta, qualcuno che conosca già il paese, la terra e la gente… qualcuno che abbia delle conoscenze. Dio ci guardi da uno di quegli avvocati che vogliono soltanto provocare processi inutili… e poi, in questo caso, ciò che più importa è vendere in contanti. Trovare qualcuno che non paghi con cambiali o con altre modalità che danno poi grattacapi per anni… vendere in modo sicuro e al prezzo giusto” (e intanto fra sé calcolava: potrei arrivare fino a quattrocentomila corone, al massimo fino a quattrocentocinquantamila, in fondo ci sono anche compresi i quadri che ne valgono cinquantamila, forse sessantamila, la casa, l’allevamento dei cavalli… bisogna però accertarsi che non ci siano ipoteche e riuscire a farle dire se qualcun altro ha già fatto un’offerta…). Alla fine si decise: “Scusi, signorina, se le faccio una domanda indiscreta: ma ha una vaga idea del prezzo? Voglio dire, ha già in mente una cifra approssimativa?”.

“No” rispose sconcertata, e lo guardò sgomenta.

‘Male!’ pensò Kanitz ‘molto male! Con quelli che non vogliono dire il prezzo è sempre più difficile trattare. Poi vanno in giro a informarsi, e ognuno vuol dire la sua e si vuole immischiare. Se le si lascia il tempo di informarsi, tutto è perduto’. Nonostante il tumulto interiore, le labbra continuavano indefessamente a parlare: “Ma un’idea all’incirca deve pure essersela fatta, signorina… bisogna anche sapere se e quali ipoteche gravano sulla casa…”.

“Ipo… ipoteche?” ripeté lei. Kanitz si accorse subito che sentiva questa parola per la prima volta in vita sua.

“Voglio dire… ci deve essere una specie di stima… anche solo per la tassa di successione… l’avvocato, scusi se le sembro troppo insistente, ma vorrei darle un consiglio onesto, l’avvocato non le ha fatto nessuna cifra?”.

“L’avvocato?” sembrò ricordare confusamente qualcosa. “Sì, sì… aspetti… sì, l’avvocato mi ha scritto qualcosa, qualcosa che riguarda la stima… già, lei ha ragione, proprio per le tasse… ma era tutto scritto in ungherese, e io non so l’ungherese. È vero, mi ricordo adesso, l’avvocato mi scrisse che me lo dovevo far tradurre e – santo Dio! – in tanta confusione l’ho completamente dimenticato. Devo avere ancora là, nella mia borsa, tutte le carte… là… abito nello stabile dell’amministrazione, non posso dormire nella stanza che era della signora principessa. Ma se lei vuole avere la cortesia di venire con me, le farò vedere tutto… cioè… cioè, se non la stanco troppo con tutti i miei affari”.

Kanitz tremava dall’eccitazione. Tutto gli veniva incontro con una rapidità che si verifica solo nei sogni: lei stessa voleva mostrargli gli atti, le stime; così aveva decisamente la precedenza. S’inchinò umilmente.

“Ma, egregia signorina, per me è solo una gioia poterla consigliare. E, senza vantarmi, posso dire di aver un po’ d’esperienza in queste cose. La signora principessa” (qui mentì senz’altro) “si rivolgeva sempre a me se aveva bisogno di qualche informazione finanziaria, sapeva che io personalmente non avevo altro interesse fuorché quello di consigliarla a dovere”.

Passarono nella casa dell’amministratore e infatti tutte le carte del processo erano ancora riunite alla rinfusa nella borsa di pelle: tutta la corrispondenza con l’avvocato, le denunce per le tasse, la copia della transazione. Lei sfogliava nervosamente tutti i documenti e Kanitz, che la guardava ansioso, aveva le mani tremanti. Finalmente tirò fuori un foglio.

“Credo che sia questo”. Kanitz prese il foglio al quale era unito un documento in ungherese. Era un breve scritto dell’avvocato di Vienna: “Come mi comunica il mio collega ungherese, è riuscito, grazie alle sue relazioni, a ottenere una stima molto bassa dell’eredità in vista delle tasse. Secondo me, la somma qui notata rappresenta forse un terzo, e per certi aspetti persino solo un quarto del valore reale”. Con mani tremanti Kanitz prese l’elenco delle stime; una sola cosa lo interessava: la tenuta di Kekesfalva. Era valutata centonovantamila corone.

Kanitz impallidì. Anche lui a suo tempo aveva fatto questo calcolo: la stima corrispondeva proprio a un terzo del valore, cioè da seicento a settecentomila corone, e l’avvocato non aveva nessuna idea dei vasi cinesi. Quanto doveva offrire? Le cifre gli ballavano e gli si confondevano davanti agli occhi.

Ma la voce accanto a lui domandò ansiosamente: “È il foglio giusto? Può capire?”.

“Naturalmente” rispose Kanitz tornando in sé “certo… dunque, l’avvocato la informa che il prezzo di stima di Kekesfalva ammonta a centonovantamila corone. Naturalmente questo è solo il prezzo di stima”.

“Il… prezzo di stima? Scusi… ma che cosa s’intende per prezzo di stima?”.

Adesso bisognava fare il colpo, adesso o mai più! Kanitz si sentì mancare il fiato. “Il prezzo di stima, già, il prezzo di stima è sempre… una cosa incerta… molto dubbia… perché… perché il prezzo di stima ufficiale non rappresenta mai esattamente il valore della vendita. Non si può mai contare, cioè, contare con sicurezza di ottenere tutto il prezzo di stima… in alcuni casi lo si ottiene, in alcuni si ottiene anche di più… ma solo in circostanze speciali… rimane sempre una specie di gioco d’azzardo come in ogni liquidazione; il prezzo di stima non significa in fondo altro che un punto di riferimento, naturalmente molto vago… per esempio… per esempio si può dire…”. Kanitz tremava: non troppo poco adesso, e nemmeno troppo! “Se una tenuta come questa è valutata ufficialmente centonovantamila corone… si può sempre dire che… che… che nel caso di vendita si potranno sempre avere centocinquantamila corone! Su questo si può contare assolutamente”.

“Quanto dice?”.

Kanitz sentiva il sangue che gli pulsava nelle orecchie. La domanda era fatta in tono vivace e sembrava che lei facesse uno sforzo supremo per dominarsi. Si era accorta del gioco ingannatore? Doveva forse aumentare subito di cinquantamila corone, ma interiormente una voce gli diceva: ‘Tenta, tenta!’. E puntò su quella carta. Disse con espressione modesta, sebbene le tempie gli battessero violentemente: “Sì, di questo mi sentirei senz’altro sicuro: centocinquantamila corone si possono certamente ricavare”.

In quel momento il cuore cessò di battergli e il martellare delle tempie, poco prima minaccioso, si arrestò completamente: con la più sincera meraviglia, l’ignara, accanto a lui, domandava: “Tanto? ma crede davvero… tanto?”. Ci volle un po’ di tempo perché Kanitz si ricomponesse. Dovette dominare bene la sua voce prima di rispondere col tono della più onesta convinzione: “Sì, signorina, credo di poter senz’altro impegnarmi per tale cifra. Questo potremo certamente ottenerlo”».


Il dottor Condor s’interruppe nuovamente. Inizialmente credetti che s’interrompesse soltanto per accendere un sigaro, ma poi mi accorsi che a un tratto era diventato nervoso. Si tolse le lenti, se le inforcò di nuovo, ricacciò indietro i capelli, mi guardò: uno sguardo lungo, inquieto, scrutatore. Poi si appoggiò alla spalliera della seggiola. «Signor tenente, forse le ho già confidato troppo, in ogni modo più di quanto non volessi in principio, ma io spero che lei non mi fraintenda. Se io le comunico onestamente tutto il gioco con cui Kekesfalva allora ingannò quella povera donna del tutto ignara, non è in nessun modo per prevenirla contro di lui. Il povero vecchio con cui abbiamo cenato questa sera, malato di cuore e angosciato come l’abbiamo visto, l’uomo che mi ha affidato la sua bambina e che darebbe l’ultimo centesimo del suo patrimonio per vederla guarita, quest’uomo da un pezzo non è più l’uomo di quel losco affare, e oggi io sarei l’ultimo ad accusarlo. Proprio adesso che ha bisogno di aiuto nella sua disperazione, mi sembra necessario che lei venga a sapere la verità da me e non dalle chiacchiere maligne. La prego, tenga ben conto di questo: Kekesfalva, o meglio, Kanitz, in quel giorno non era andato a Kekesfalva col proposito di carpirlo a buon mercato a quella donna assolutamente sconosciuta: voleva soltanto fare uno dei suoi piccoli affari en passant e nient’altro. Quella inaudita occasione l’aveva sopraffatto e non sarebbe stato lui se non l’avesse sfruttata nel modo più completo. Ma lei vedrà come in seguito tutto cambiò. Non voglio diventare troppo prolisso e preferisco abbreviare i particolari. Le dico solo che quelle furono le ore di maggior tensione di tutta la sua vita. Consideri un po’ la situazione: a un semplice agente, a un oscuro uomo d’affari, piomba a un tratto come un bolide l’opportunità di diventare da un giorno all’altro ricco sfondato. In ventiquattr’ore poteva guadagnare più che in ventiquattro anni di sudati, miserabili affari e, cosa ancora più allettante, non aveva bisogno di correre dietro alla sua vittima, di imbavagliarla, di stordirla: al contrario, la vittima si metteva spontaneamente nelle sue mani e leccava persino la mano che teneva il coltello. L’unico pericolo era che qualcun altro si immischiasse nell’affare; non doveva dunque abbandonare l’erede neppure per un momento, non doveva lasciarle tempo, doveva portarla via da Kekesfalva prima che l’amministratore ritornasse e, durante tutte queste misure di precauzione, non doveva tradire neppure per un attimo il suo interesse alla vendita.

Questo colpo era napoleonicamente ardito e napoleonicamente pericoloso; conquistare d’assalto la fortezza assediata di Kekesfalva, prima che si avvicinasse l’esercito di soccorso; ma la fortuna sorride agli audaci. Una circostanza, che Kanitz stesso ignorava, gli aveva segretamente spianato la via; il fatto molto triste, sebbene naturale, che la povera donna avesse già incontrato tante umiliazioni e tanto odio in quelle prime ore trascorse come padrona nel castello ereditato, che lei stessa non aveva ormai che un solo desiderio: andarsene via, al più presto. L’invidia e l’astio non si manifestano mai in modo tanto volgare quanto nelle persone subalterne nei riguardi di un loro uguale, quando questi viene di colpo sollevato dall’ala del destino al di sopra del comune misero livello: le piccole anime perdonano a un principe la ricchezza più favolosa, ma non tollerano la più modesta libertà per chi è asservito allo stesso giogo. La servitù di Kekesfalva non poteva nascondere la sua irritazione per il fatto che proprio quella tedesca del nord alla quale spesso, come tutti ricordavano, l’irascibile principessa aveva gettato in faccia pettine e spazzola durante la pettinatura, diventasse improvvisamente la proprietaria di Kekesfalva e, di conseguenza, la loro padrona. Petrovič, informato dell’arrivo dell’erede, era partito col primo treno per non doverla salutare. Sua moglie, persona volgare, che era stata un tempo sguattera nel castello, le diede il benvenuto con le parole: “Non vorrà certo abitare da noi, qui non è abbastanza elegante per lei”. Il servo le aveva deposto sgarbatamente la valigia a terra davanti alla porta, e aveva dovuto trascinarsela in casa senza che la moglie dell’amministratore si degnasse di darle una mano. Nessuno le aveva preparato il pranzo, nessuno si curava di lei, e la notte poteva sentire le conversazioni, fatte apposta ad alta voce sotto la sua finestra, in cui si parlava di una “truffatrice” che con i suoi raggiri si era assicurata l’eredità.

Da quella prima accoglienza la povera e debole erede si era subito resa conto che non avrebbe avuto un’ora di pace in quella casa. Solo per questo, e Kanitz non lo immaginava, solo per questo accettò con entusiasmo la sua proposta di partire lo stesso giorno per Vienna, dove lui assicurava di avere un compratore sicuro: quell’uomo serio, premuroso, esperto, dagli occhi malinconici, le parve inviato dal cielo. Non fece altre domande; gli affidò riconoscente tutti i documenti, ascoltò con occhi sereni tutti i suoi consigli sull’investimento. Doveva prendere solo quello che è sicuro: titoli di Stato, nient’altro; non doveva affidare neppure una parte del suo patrimonio a privati; tutto doveva essere depositato alla banca, e un notaio, un regio notaio, doveva assumerne l’amministrazione. Non c’era bisogno di rivolgersi ancora al suo avvocato; il compito degli avvocati non è forse quello di rendere storte le cose dritte? Certo, certo, continuava senza darle tregua, forse fra tre, cinque anni si sarebbe potuto vendere per una somma anche più alta, ma nel frattempo quante spese, quante noie coi tribunali e con gli uffici! E poiché dagli occhi nuovamente spaventati della donna misurava quanto disgusto tribunali e affari ispirassero a quella pacifica creatura, percorse tutta la gamma degli argomenti fino all’accordo finale: presto, presto! Alle quattro del pomeriggio, prima che Petrovič ritornasse, erano già in treno, diretti a Vienna. Tutto si era svolto così fulmineamente che la signorina Dietzenhof non aveva avuto neppure il modo di informarsi del nome di quel signore sconosciuto al quale affidava la vendita di tutta la sua eredità.

Viaggiarono col rapido in prima classe. Era la prima volta che Kanitz sedeva su quei sedili di velluto; la fece alloggiare in un buon albergo nella Kärntner Straße e prese anche una camera per sé. Ora, era necessario far preparare dal suo compare, l’avvocato Gollinger, il contratto di vendita quella sera stessa per poter fare il bel colpo il giorno seguente in mo do inoppugnabile e, d’altra parte, non osava lasciare la sua vitti - ma neppure un momento. Propose quindi alla signorina Dietzenhof di approfittare della serata per andare all’opera, dove era annunciato un celebre cantante, mentre da parte sua lui avrebbe cercato di rintracciare, la sera stessa, quel signore che desiderava comprare una grande tenuta. Commossa da tanta sollecitudine, la signorina Dietzenhof acconsentì con gioia; lui la lasciò a teatro, così per quattro ore era al sicuro, e in vettura – anche questo per la prima volta in vita sua – poté precipitarsi dal suo compagno e complice, l’avvocato Gollinger. Non lo trovò in casa; lo scovò in una bettola e gli promise duemila corone se avesse preparato nella nottata l’atto di vendita in tutti i particolari e fissato il notaio, col contratto pronto, per la sera dopo alle sette.

Kanitz – scialacquatore per la prima volta in vita sua – aveva fatto aspettare la vettura davanti alla casa dell’avvocato; date tutte le istruzioni, si fece riportare di corsa a teatro e arrivò proprio in tempo per accogliere nel vestibolo la signorina Dietzenhof, tutta entusiasta, e riaccompagnarla all’albergo. Qui cominciò per lui la seconda notte insonne; quanto più si avvicinava alla meta, tanto più lo tormentava il sospetto che la fortuna fino ad allora così propizia potesse abbandonarlo. Alzandosi continuamente dal letto, elaborò in tutti i particolari il piano strategico da adottare il giorno seguente. Punto principale: non lasciarla sola nemmeno un momento; prendere a nolo una vettura per tutta la giornata e farla aspettare dappertutto, non farle fare nemmeno un passo per evitare un incontro in strada col suo avvocato. Impedirle di leggere il giornale: avrebbe potuto trovarci qualche commento sulla transazione del processo Orosvár e di lì poteva venirle il sospetto di essere caduta in un nuovo tranello. In realtà però tutte queste precauzioni e questi timori erano superflui, poiché la vittima non voleva affatto fuggire; seguiva ubbidiente il cattivo pastore come un agnellino tirato da un nastrino rosa, e quando il nostro amico, spossato dalla nottataccia, entrò nella sala da pranzo dell’albergo, la trovò che aspettava pazientemente, col suo solito abitino modesto. Allora cominciò una strana quanto inutile corsa, durante la quale il nostro amico trascinò da un luogo all’altro, dalla mattina alla sera, la povera signorina Dietzenhof, per aggirare tutto quel castello di difficoltà che lui stesso, così faticosamente, aveva architettato nella notte insonne.

Per farla breve, la condusse dal suo avvocato e là fece innumerevoli telefonate per altre faccende. Passarono poi da una banca, dove fece chiamare il procuratore per discutere sull’investimento del denaro e per farle aprire un conto corrente; si precipitarono poi in tre uffici delle ipoteche e in una modesta agenzia fingendo di dover assumere informazioni. Dovunque lei lo accompagnava, aspettava quieta e paziente nelle anticamere, mentre lui sbrigava le sue finte contrattazioni; dodici anni di schiavitù sotto la principessa le facevano sembrare naturali quelle lunghe attese in anticamera, non la spazientivano, non la umiliavano, e aspettava con le mani incrociate, abbassando gli occhi azzurri se qualcuno le passava davanti. Paziente e ubbidiente come un bambino, faceva tutto ciò che Kanitz le suggeriva. Alla banca sottoscrisse dei moduli senza nemmeno leggerli, mise la firma sotto somme non ancora riscosse, con tanta irresponsabilità che Kanitz cominciò a essere tormentato dal pensiero che forse avrebbe potuto accontentare quella sprovveduta anche con centoquaranta o persino centotrentamila corone. Acconsentì quando il procuratore le consigliò certe azioni ferroviarie, ripeté “sì” quando le propose altre azioni bancarie, e ogni volta guardava ansiosamente Kanitz, il suo oracolo. Era evidente che tutte quelle pratiche, tutti quei moduli da firmare, e la stessa vista del denaro, le ispiravano un riverente timore, e desiderava soltanto fuggire da quegli incomprensibili affari e ritrovarsi di nuovo quietamente in una stanza a leggere, a lavorare o a suonare il piano, invece di essere messa di fronte a decisioni di tale responsabilità che la sua mente non riusciva a comprendere e che le facevano battere il cuore. Ma Kanitz la spingeva inesorabilmente in quel circolo artificioso: in parte, come le aveva promesso, per aiutarla a collocare in modo sicuro la somma che avrebbe riscosso, in parte per stordirla; e continuò così dalle nove di mattina fino alle cinque e mezza di sera. Finalmente entrambi erano tanto stanchi che lui le propose di riposarsi un po’ in un caffè. Tutte le cose essenziali erano ormai sbrigate, la vendita si poteva dire già conclusa; restava solo, alle sette, da firmare il contratto dal notaio e ricevere il denaro. Subito il viso le si illuminò.

“Allora, potrei partire già domani mattina?”. Gli occhi azzurri lo guardarono raggianti come due pervinche.

“Ma naturalmente” la rassicurò Kanitz. “Fra un’ora lei sarà la persona più libera di questo mondo e non avrà più bisogno di preoccuparsi né di denaro, né di possessi. La sua rendita di seimila corone è assicurata e lei potrà andarsene a stare in qualsiasi luogo, come e dove le piacerà”.

Per gentilezza, lui le chiese dove avesse intenzione di andare, e il viso appena rasserenato si rannuvolò di nuovo.

“Ho pensato che la cosa migliore per me, adesso, è andare dai miei parenti in Vestfalia. Credo che domattina parta un treno per Colonia”.

Kanitz si mostrò subito premurosissimo. Si fece portare l’orario dal cameriere, lo studiò, combinò tutte le coincidenze. Diretto Vienna-Francoforte-Colonia, poi cambiare a Osnabrük. Il treno migliore era quello della mattina alle nove e venti che arrivava a Francoforte la sera, e là lui le consigliava di passare la notte, per non stancarsi troppo. Nel suo zelo nervoso continuava a sfogliare l’orario e, fra gli avvisi, scoprì un ospizio protestante. Per il biglietto non si doveva preoccupare, ci avrebbe pensato lui e, naturalmente, l’avrebbe anche accompagnata alla stazione. Con tutte queste spiegazioni, il tempo passò più rapidamente di quanto non avesse sperato; finalmente poté tirar fuori l’orologio e dire: “Adesso però dobbiamo andare dal notaio!”.

In meno di un’ora tutto fu sbrigato. In meno di un’ora il nostro amico aveva defraudato l’erede di tre quarti del suo patrimonio. Quando il suo complice vide inserito nel contratto il nome del castello di Kekesfalva e il vile prezzo, strizzò l’occhio, senza che la Dietzenhof se ne accorgesse, al suo vecchio compagno d’affari, pieno d’ammirazione. Era un’ammirazione che espressa in parole diceva: “Che colpo! Canaglia! Come ti è riuscito bene!”. Anche il notaio, dietro le lenti, guardò con interesse la signorina Dietzenhof; anche lui, come tutti, aveva letto nei giornali la lotta per l’eredità della principessa Orosvár e quella precipitosa vendita gli parve piuttosto sospetta. ‘Povera diavola’ pensò ‘sei caduta in cattive mani!’. Ma un notaio non ha nessun dovere di mettere in guardia, quando stipula un contratto di vendita, il venditore o il compratore; lui deve mettere il bollo, registrare l’atto e far pagare le spese e l’onorario. Così il brav’uomo, che in vita sua aveva già dovuto apporre l’aquila imperiale su molti affari dubbi, chinò la testa, sfogliò l’atto di compravendita e invitò cortesemente la Dietzenhof a firmare per prima.

La timida donna si spaventò. Guardò esitante il suo mentore Kanitz e, soltanto quando lui l’ebbe incoraggiata con un cenno, si avvicinò al tavolo e scrisse con la sua scrittura ordinata, chiara, dritta, tedesca: “Annette Beate Maria Dietzenhof”. Seguì la firma del nostro amico. Con ciò tutto era sbrigato: il contratto in ordine, il prezzo d’acquisto versato nelle mani del notaio, aperto il conto in banca, affinché l’assegno potesse essere pagato il giorno seguente. Con quel solo tratto di penna Leopold Kanitz aveva raddoppiato o triplicato il proprio capitale e lui solo era signore e proprietario di Kekesfalva.

Il notaio asciugò accuratamente le firme, poi tutti e tre gli strinsero la mano e scesero le scale, prima la Dietzenhof, dietro a lei Kanitz trattenendo il respiro, e per ultimo l’avvocato Gollinger. Kanitz si sentiva molto turbato, perché il suo complice per tutte le scale non aveva smesso di battergli il bastone sulla schiena, mormorando fra i denti in modo che solo lui potesse sentire: “Che briccone! Che canaglia!”. Kanitz non si sentì affatto a suo agio quando Gollinger sul portone si congedò con un profondo e ironico inchino. Allora si ritrovò solo con la sua vittima e provò quasi un senso di spavento.

Caro signor tenente, lei deve cercare di capire questo inatteso cambiamento: io non vorrei esagerare e dire che a un tratto si era svegliata la coscienza nel nostro amico. Tuttavia, con quella firma, i rapporti fra quei due si erano nettamente trasformati. Pensi un po’: durante quei due giorni, Kanitz, in qualità di compratore, aveva lottato contro quella povera signorina che rappresentava la venditrice, la nemica che lui doveva raggirare strategicamente, assediare e obbligare alla capitolazione; adesso l’operazione di strategia finanziaria era finita. Napoleone Kanitz aveva vinto, anzi stravinto, e la povera, docile donna, che camminava accanto a lui nel suo modesto vestitino, non era più la sua nemica. Per quanto possa sembrare strano, nell’ora del trionfo niente opprimeva tanto il nostro amico quanto il fatto che la sua vittima gli avesse reso la vittoria troppo facile e rapida. Poiché chi si comporta male verso una persona si sente intimamente sollevato se può scoprire o immaginare nella propria vittima qualche piccolo torto o anche un semplice errore; la coscienza si sente sempre alleggerita; ma Kanitz non aveva da rimproverare nemmeno il più piccolo torto alla sua vittima, che si era data a lui legata mani e piedi e l’aveva sempre guardato con i suoi occhi azzurri riconoscenti, senza diffidenza. E adesso che cosa doveva dirle? doveva anche farle le congratulazioni per la vendita, cioè per la spoliazione? Si sentiva sempre più imbarazzato. L’accompagnò ancora fino all’albergo, e pensò: fra poco sarà tutto finito.

Tuttavia, anche la vittima al suo fianco era diventata nervosa; anche lei camminava con passo diverso, esitante. Sebbene Kanitz avesse abbassato la testa, non gli sfuggì questo cambiamento; se ne accorgeva dal modo di camminare (non osava guardarla in viso) e capiva che qualche pensiero la tormentava. Fu preso dalla paura. Adesso, diceva tra sé, ha finalmente capito che sono io il compratore. Probabilmente adesso mi farà dei rimproveri, probabilmente è già pentita della sua stupida fretta e domani vorrà correre dall’avvocato.

Ma a un tratto, avevano già percorso tutta la strada in silenzio l’una accanto all’altro, a un tratto lei si fece coraggio, si schiarì la voce e cominciò: “Scusi… ma giacché domani mattina parto, vorrei lasciare tutto in ordine. Vorrei prima di tutto ringraziarla per quello che ha fatto per me… e pregarla di dirmi subito adesso… di quanto le sono debitrice per tutto il suo disturbo. Lei ha perso tanto tempo per la sua mediazione e… parto domattina presto… vorrei avere tutto in ordine”.

Il nostro amico si fermò, anche il suo cuore cessò di battere. Questo era troppo, non se l’aspettava. Fu preso dal senso penoso che si prova quando, nell’ira, si percuote un cane e lui striscia per terra, guarda con occhi supplichevoli e lecca la mano crudele che l’ha picchiato.

“No, no” rifiutò tutto sorpreso “lei non mi deve assolutamente nulla”. Sentiva il sudore imperlargli la fronte. Lui che calcolava tutto in anticipo, che da anni aveva imparato a misurare dall’inizio ogni reazione, provava qualcosa di assolutamente nuovo. Negli anni più duri, quando era agente, gli era accaduto che la gente gli chiudesse la porta in faccia, che non rispondesse al suo saluto, e c’erano parecchie strade nel suo rione che preferiva evitare; ma che qualcuno lo ringraziasse, questo non gli era mai successo. Si vergognò con quella prima persona che, nonostante tutto, aveva fiducia in lui e involontariamente sentì il bisogno di scusarsi.

“No” balbettò “per l’amor di Dio, no… lei non mi deve niente… io non prendo niente… spero solo di aver fatto tutto bene e di aver agito secondo la sua volontà… Forse sarebbe stato meglio aspettare, temo anzi… si sarebbe… si sarebbe potuto vendere a qualcosa di più, se lei non avesse avuto tanta fretta… ma lei voleva vendere al più presto e io credo che per lei sia stato meglio. Sì, sì, perbacco!”.

Respirò più liberamente, in quel momento fu persino sincero.

“Una persona come lei, che non s’intende d’affari, è meglio che non se ne immischi mai. È meglio… che abbia poco, ma quel poco sicuro… non si lasci” inghiottì la saliva “non si lasci confondere, mi raccomando, dalla gente che vorrà persuaderla di aver venduto male o a prezzo troppo basso. Dopo ogni vendita c’è sempre qualcuno che si fa avanti e chiacchiera e assicura che avrebbe dato di più, molto di più… se poi si viene al dunque, nessuno paga; tutti le avrebbero affibbiato cambiali o azioni… Queste cose per lei non sarebbero andate affatto, glielo giuro, lei non è fatta per queste cose. Per fare affari si deve avere un cuore duro come il metallo, come lo stesso denaro; inoltre bisogna essere abili ed esperti, e lei non è. Per lei è meglio, molto meglio avere un po’ meno denaro, ma sicuro… e il suo denaro adesso è sicuro, glielo giuro, glielo giuro qui davanti a lei, la banca è una delle più solide e il denaro sicurissimo. Lei riceverà la sua rendita regolarmente nel giorno stabilito, non può accadere niente, mi creda… glielo giuro… per lei è meglio così”.

Intanto erano arrivati davanti all’albergo. Kanitz esitava: dovrei almeno invitarla a cena, pensava, o almeno a teatro. Ma lei già gli tendeva la mano.

“Non voglio trattenerla più a lungo… è un pensiero che mi ha tormentato tutto il giorno, che lei mi abbia sacrificato tutto questo tempo. Da due giorni si è occupato esclusivamente dei miei affari e io ho proprio l’impressione che nessuno l’avrebbe potuto fare con maggiore abnegazione. Ancora una volta… io… la ringrazio tanto. Mai” arrossì un po’ “mai una persona è stata così buona, così premurosa con me… non avrei mai creduto di potermi liberare così rapidamente da quest’affare e che tutto mi fosse reso così facile… la ringrazio tanto, tanto”.

Kanitz le prese la mano e non poté fare a meno di guardarla. Un po’ della sua abituale timidezza era svanita per il calore del sentimento; il viso, altrimenti troppo pallido, si era illuminato, e aveva quasi un’aria infantile con i suoi occhi azzurri espressivi e il timido sorriso pieno di gratitudine. Kanitz cercò invano una parola da dire, ma già lei lo salutava e se ne andava leggera, esile, sicura; aveva un passo diverso, il passo di una persona alleggerita, liberata. Kanitz la seguì con lo sguardo; gli pareva di avere ancora qualcosa da dirle, ma il portiere le aveva già dato la chiave e il boy l’accompagnava all’ascensore. Era finita.

Quello fu il saluto della vittima al suo carnefice, ma a Kanitz sembrò che una scure gli fosse caduta sulla testa; rimase per qualche minuto intontito a fissare il vestibolo deserto dell’albergo, poi si lasciò trascinare dalla gente per la strada senza sapere dove andasse. Nessuno fino a quel momento l’aveva guardato in un modo così cordiale, così riconoscente; nessuno mai gli aveva parlato così. Involontariamente, le parole “la ringrazio tanto” gli risuonavano nelle orecchie; e lui aveva derubato, ingannato proprio lei! Ogni tanto doveva fermarsi per asciugarsi il sudore sulla fronte. Passando di fronte a un gran negozio di specchi nella Kärntner Straße, mentre procedeva come un ubriaco, senza sapere dove andare, vide il suo viso riflesso nella vetrina e lo guardò come si guarda sul giornale la fotografia di un malfattore, per scoprirvi le stigmate della delinquenza nel mento sporgente, o nel labbro cattivo, o nello sguardo truce. Fissò la sua immagine e, scorgendo dietro gli occhiali gli occhi paurosamente dilatati, si ricordò di quegli altri occhi, visti poco prima. Bisognava avere quegli occhi, pensò sconvolto, non cerchiati di rosso, avidi, nervosi, ma quegli occhi azzurri, sereni, animati da un’intima fiducia; anche la mamma, ricordò, qualche volta aveva quell’espressione la sera del venerdì. Bisognava essere come lei: meglio lasciarsi ingannare che ingannare, essere uomini onesti, innocenti. Solo loro sono benedetti da Dio. Tutte le mie astuzie, pensò, non mi hanno reso felice, rimango sempre un uomo vinto, tormentato. Leopold Kanitz continuò a camminare, estraneo a se stesso, e mai si era sentito così infelice come nel giorno del suo maggior trionfo.

Finalmente entrò in un caffè, credendo di aver fame, ma sentì subito ripugnanza per il cibo. “Venderò Kekesfalva” borbottava fra sé “venderò subito. Che dovrei farmene di una tenuta? Io non sono proprietario di terre. Dovrei abitare, io solo, in diciotto stanze e combattere con quel mascalzone del fattore? È stata una sciocchezza. Avrei dovuto acquistare per conto dell’Istituto di credito ipotecario e non a mio nome… perché se alla fine lei viene a sapere che il compratore ero io? Del resto non ci voglio guadagnare tanto. Se lei è d’accordo, glielo restituirò col venti o col dieci per cento di guadagno, se lo vuole riprendere, se si pente…”.

Questa idea lo sollevò. Domani le scriverò, e del resto glielo posso proporre subito, domattina, prima che parta. Sì, ecco come doveva fare: offrirle spontaneamente di ricomprare il possesso. Allora credette di poter dormire in pace ma, nonostante le due nottate insonni precedenti, Kanitz dormì molto male anche quella notte: gli risuonava sempre quel “la ringrazio tanto” detto con quell’accento tedesco, strano, eppure così palpitante di sincerità, che gli faceva fremere i nervi; in venticinque anni nessun affare lo aveva tanto preoccupato quanto questo, il più grande di tutti, il più fortunato, ma anche il più disonesto.

Alle sette e mezza Kanitz era già in strada. Sapeva che il diretto per Passau partiva alle nove e venti. Voleva comprare un po’ di cioccolato o una scatola di dolci. Sentiva il bisogno di fare un gesto di riconoscenza e, forse inconsciamente, voleva sentire ancora una volta quella parola nuova per lui, “la ringrazio tanto”, con quell’accento straniero e commosso. Comprò una grossa scatola, la più bella, la più cara, e non gli parve ancora sufficiente come regalo d’addio. Allora comprò nel negozio accanto anche dei fiori, un grosso mazzo di fiori rossi. Tornò carico all’albergo e pregò il portiere di portare subito tutto nella camera della signorina Dietzenhof; ma il portiere, onorandolo di un titolo nobiliare secondo la moda viennese, rispose ossequiosamente: “Scusi, signor von Kanitz, la signorina è già in sala da pranzo”. Kanitz rifletté un momento. Il commiato della sera prima l’aveva tanto commosso che temeva di distruggere quel caro ricordo con un nuovo incontro, ma poi si decise ed entrò nella sala da pranzo con la scatola dei dolci e i fiori.

Lei gli voltava le spalle, ma anche senza vedere il suo viso, l’atteggiamento modesto e tranquillo dell’esile donna seduta al tavolino solitario lo turbò suo malgrado. Avanzò timidamente e depose subito la scatola e i fiori: “Una piccolezza per il viaggio…”.

Lei sussultò e arrossì: era la prima volta che riceveva dei fiori. A dire il vero, uno di quei parenti aspiranti all’eredità un giorno le aveva mandato in camera alcune misere rose, nella speranza di farsene un’alleata, ma quell’arpia della principessa le aveva subito ordinato di rimandarle indietro. E ora, ecco che qualcuno le portava dei fiori e non c’era più nessuno che potesse impedirle di accettarli.

“Ma” balbettò “ma come mai? Perché? Questo è troppo… troppo bello per me”. Intanto alzava verso di lui gli occhi riconoscenti. Era forse il riflesso dei fiori o l’ondata del sangue? Un colore rosato si diffondeva sempre più intenso sul timido viso; la donna non più giovane sembrava quasi bella in quel momento.

“Non vuole accomodarsi?” disse tutta confusa, e Kanitz un po’ impacciato le si sedette di fronte.

“Parte davvero?” le chiese e la voce aveva, senza volerlo, un tono di sincero rimpianto.

“Sì” disse chinando il capo. Non c’era gioia in quel “sì” ma neppure tristezza; nessuna speranza e nessuna delusione. Era detto in modo quieto, rassegnato, senza alcuna intonazione speciale.

Nel suo imbarazzo e per il desiderio di esserle utile, Kanitz si informò se aveva annunciato telegraficamente il suo arrivo. No, no, avrebbe solo spaventato la sua gente che in tutto l’anno non riceveva mai un telegramma. “Ma sono però parenti prossimi?” domandò Kanitz.

“Parenti prossimi… no, non prossimi”. Una specie di nipote, la figlia della sua sorellastra morta, di cui non conosceva nemmeno il marito; avevano un piccolo podere con un allevamento di api ed entrambi avevano scritto, molto gentilmente, offrendole una camera in casa loro dove sarebbe potuta restare quanto voleva.

“Che farà là in quel piccolo angolo sperduto?” chiese Kanitz.

“Non lo so” rispose abbassando gli occhi.

Il nostro amico cominciò a sentirsi turbato. C’era in quell’essere un vuoto, un isolamento così grande, e una tale indifferenza nella passiva rassegnazione con la quale accettava la sua sorte, che non poté fare a meno di pensare a sé, alla sua vita instabile, senza casa. Al pari di quella di lei, anche la sua esistenza non aveva scopo.

“Ma è assurdo” disse quasi con violenza. “Non conviene abitare dai parenti, non ci si sta bene. E poi adesso lei non ne ha più bisogno, non è più necessario che vada a seppellirsi in quel buco”.

Lei lo guardò riconoscente e triste al tempo stesso. “Sì” disse sospirando “anche a me fa un po’ paura, ma come fare diversamente?”.

Parlava quasi tra sé, poi alzò verso di lui i suoi occhi azzurri come se aspettasse un consiglio. ‘Bisognerebbe avere quegli occhi!’ aveva pensato Kanitz la sera prima, e a un tratto, senza sapere come, sentì un pensiero, un desiderio che gli saliva alle labbra.

“Ma rimanga qui” disse e, senza volerlo, aggiunse a voce bassa: “Rimanga qui con me”.

Lei sussultò e lo guardò. Solo allora lui si rese conto di aver detto qualcosa di cui non era ben cosciente. Quella frase, contrariamente alle sue abitudini, gli era uscita dalle labbra senza essere stata prima pesata, calcolata, esaminata. Un desiderio, che non aveva ancora spiegato né confessato a se stesso, era diventato a un tratto voce, slancio, tono. Dal suo intenso rossore si rese conto di ciò che aveva fatto ed ebbe subito paura di essere stato frainteso. Probabilmente lei pensava: come mia amante. E per impedire qualunque pensiero offensivo, aggiunse: “Voglio dire, come mia moglie”.

Lei sobbalzò. La bocca le tremò e non si capiva se ne sarebbe uscito un singhiozzo o una parola cattiva. Improvvisamente si alzò e uscì dalla stanza.

Fu quello il momento più terribile nella vita del nostro amico. Solo allora capì la pazzia che aveva commesso: aveva avvilito, offeso, umiliato una buona creatura, l’unica che avesse mostrato fiducia in lui; poiché, come poteva lui, ormai quasi vecchio, ebreo, brutto, male in arnese, preoccupato solo del denaro, offrirsi a un essere interiormente così distinto, così delicato! Pensò che aveva ragione a fuggire con tale ripugnanza. ‘Mi sta bene’ disse duramente tra sé. ‘Me lo merito. Finalmente mi ha conosciuto e mi ha dimostrato il disprezzo che mi spetta. Meglio così, meglio questo che i suoi ringraziamenti per la mia mascalzonata’. Kanitz non si sentì affatto offeso dalla sua fuga, al contrario – me lo confessò lui stesso – in quel momento si sentì proprio contento. Sentì che aveva avuto il suo castigo; era giusto che da allora in poi lei pensasse a lui con lo stesso disprezzo che lui provava per sé.

A un tratto la vide ricomparire sulla porta con gli occhi umidi, molto agitata, con le spalle tremanti. Si avvicinò al tavolo, si appoggiò alla spalliera della sedia prima di sedersi; poi respirò lievemente senza alzare gli occhi.

“Scusi… scusi la mia maleducazione di essere scappata così. Ma ho avuto paura… come può lei? Lei non mi conosce… non mi conosce affatto”.

Kanitz era troppo sconvolto per poter parlare. Vide soltanto con profonda commozione che non c’era nessun risentimento in lei, ma solo sgomento, e che lei era spaventata quanto lui per l’insensatezza della sua improvvisa richiesta. Nessuno dei due aveva il coraggio di parlare, né di guardare l’altro. Ma quel giorno lei non partì; rimasero insieme dalla mattina alla sera. Tre giorni dopo lui ripeté la sua domanda, e passati due mesi si sposarono».


Il dottor Condor fece una pausa. «E adesso sono quasi alla fine. Una sola cosa voglio ancora spiegarle: qui si va dicendo che il nostro amico si sia astutamente insinuato presso l’erede e l’abbia poi ingannata e sposata per diventare proprietario della tenuta. Ma io glielo ripeto: non è vero. Kanitz, come lei adesso sa, aveva già il castello in mano, non aveva bisogno di sposarla, nella sua richiesta non entrava neppure l’ombra di un calcolo. D’altra parte non avrebbe mai avuto il coraggio di chiedere la mano di quella donna dai limpidi occhi azzurri per pura furberia; fu invece sopraffatto, senza volerlo, da un sentimento che era sincero e, cosa ancora più strabiliante, rimase sincero. Da quell’assurdo fidanzamento derivò un matrimonio eccezionalmente felice. Proprio gli opposti, quando si completano bene, producono sempre l’armonia più perfetta e spesso ciò che a prima vista sorprende si rivela poi come la cosa più naturale. La prima reazione di quella improvvisa unione, naturalmente, fu un timore reciproco: Kanitz tremava al pensiero che qualcuno le andasse a riferire episodi dei suoi loschi affari e lei lo respingesse con disprezzo all’ultimo momento, così adoperò tutta la sua energia per nascondere il suo passato. Ruppe tutti i rapporti con persone dubbie, si liberò con perdita di tutti i suoi crediti, e si tenne lontano dai vecchi complici. Si fece battezzare; scelse un padrino influente e pagò una somma enorme per poter aggiungere al nome di Kanitz il nobile titolo “von Kekesfalva” e con tale aggiunta, come spesso accade, il nome primitivo scomparve presto dai biglietti da visita. Ma fino al giorno delle nozze visse con l’idea fissa che lei potesse da un giorno all’altro togliergli la sua fiducia. Dal canto suo lei, che si era sentita rimproverare per dodici anni dalla sua dispotica padrona di essere inetta, stupida, cattiva, gretta, e che da quella diabolica tiranna s’era vista tolta ogni fiducia in sé, si aspettava continuamente di essere sgridata, derisa, umiliata dal suo nuovo padrone: rassegnata in anticipo, considerava la schiavitù come un destino inevitabile. Invece, si accorse che tutto ciò che faceva era lodato e che l’uomo al cui servizio, nelle cui mani aveva messo la sua vita, la ringraziava ogni giorno, e la trattava sempre con la stessa riverente timidezza. La giovane sposa era stupita, non poteva concepire che esistesse tanta tenerezza. A poco a poco la personcina quasi appassita rifiorì. Diventò graziosa, le forme si arrotondarono; però ci volle un anno, o due, prima che osasse credere che anche lei, un tempo disprezzata e oppressa, potesse essere amata come tutte le altre donne. Ma la vera, grande felicità cominciò per entrambi soltanto con la nascita della bambina. In quegli anni Kekesfalva riprese i suoi affari con nuova passione. Ormai il piccolo agente apparteneva al passato, e il suo lavoro si sviluppò nei campi più disparati. Rimodernò lo zuccherificio, divenne azionista del laminatoio di Wiener Neustadt e raggiunse quel meraviglioso accordo nel commercio degli alcolici di cui a suo tempo si parlò tanto. Tuttavia la ricchezza, la grande ricchezza che sopraggiunse, non mutò niente nella vita ritirata e parsimoniosa degli sposi. Di rado invitavano ospiti, quasi volessero evitare di attirare l’attenzione su di sé, e la casa, che lei conosce, era allora molto più semplice e campagnola, ma certo anche tanto più felice di quello che non sia oggi! Poi venne la prima disgrazia. Già da parecchio tempo sua moglie soffriva di dolori interni. Era nauseata dal cibo, dimagriva, era sempre più stanca e più esaurita; ma per timore di dare altre preoccupazioni al marito già tanto occupato, quando sentiva vicino un attacco si faceva forza, e sopportava in silenzio i suoi dolori. Quando non fu più possibile nasconderli, era ormai troppo tardi. La portarono a Vienna in ambulanza per operare la supposta ulcera, in realtà un cancro. In quell’occasione conobbi Kekesfalva, e non avevo mai visto in un uomo una disperazione tanto selvaggia e crudele. Non riusciva a capire, non voleva capire che la medicina non fosse in grado di salvare sua moglie; e credeva che solo per pigrizia, per indifferenza, per incapacità, i dottori non facessero di più e non potessero far di più. Promise cinquantamila, centomila corone al professore, se l’avesse guarita. Chiamò telegraficamente da Budapest, da Monaco, da Berlino le maggiori celebrità per trovare uno che affermasse di poter evitare l’operazione; e non dimenticherò mai i suoi occhi da folle mentre ci urlava in faccia che eravamo tutti assassini, quando l’ammalata morì sotto i ferri, com’era prevedibile. Questo doloroso evento fu la sua Damasco. Da quel giorno qualcosa cambiò in quell’asceta degli affari. Era morto un dio che aveva servito fin dalla sua infanzia: il denaro. Gliene rimase solo un altro in terra: la sua bambina. Prese governanti e servitori, fece ricostruire la casa; nessun lusso sembrava sufficiente a quell’uomo fino ad allora così oculato. Quando la bambina ebbe nove o dieci anni, la condusse a Nizza, a Parigi, a Vienna, la viziò nel modo più insensato e, con lo stesso ardore con il quale aveva accumulato il denaro, cominciò a dissiparlo con disprezzo. Forse lei non aveva torto nel chiamarlo nobile e distinto, poiché da anni una insolita indifferenza per il guadagno e la perdita si è impossessata di lui, tanto ha imparato a disprezzare il denaro da quando i milioni non gli hanno potuto salvare la moglie. Si fa tardi, né io voglio descriverle minuziosamente l’idolatria per sua figlia; davvero scusabile, oltretutto, perché quella bambina era proprio incantevole: un essere delicato, sottile, leggero, con occhi grigi che si rivolgevano a tutti, luminosi e amichevoli. Dalla madre aveva ereditato la timida dolcezza, dal padre l’intelligenza penetrante, chiara: fioriva in lei quella meravigliosa semplicità propria solo dei bambini che non hanno mai sperimentato nella vita inimicizia o durezza. E soltanto chi ha conosciuto l’incanto del vecchio, il quale non aveva mai osato sperare che dal suo sangue potesse scaturire un essere così gioioso e amico di tutti, può misurare per intero la sua disperazione quando sopraggiunse la seconda disgrazia. Non poteva, non voleva capire, e ancora oggi non capisce, che proprio la sua bambina debba essere così colpita, così mutilata, e io mi vergogno davvero a raccontarle le pazzie che commise nella sua fanatica disperazione. È superfluo dirle che fa impazzire tutti i medici con la sua insistenza, nel vano tentativo di ottenere, offrendo somme strabilianti, una rapida guarigione. Quasi ogni giorno mi chiama al telefono, proprio inutilmente, per seguire la sua folle impazienza e ultimamente un mio collega mi ha raccontato che vede il vecchio tutte le settimane nella biblioteca dell’università, fra gli studenti, intento a copiare da un vocabolario ogni sorta di parole straniere e a sfogliare poi per ore e ore da tutti i manuali di medicina nella speranza di scoprire qualcosa che noi dottori abbiamo trascurato o dimenticato. Mi è stato pure raccontato – lei forse sorriderà, ma solo le pazzie fanno intuire la grandezza di una passione – che ha promesso tanto alla sinagoga quanto al parroco del luogo grosse somme di denaro in elemosina per la guarigione della bambina; non sapendo a quale dio rivolgersi, se a quello abbandonato dei suoi padri o al nuovo, tormentato dalla paura di inimicarsi l’uno o l’altro, ha cercato di riconciliarsi con entrambi. Ma, lei capisce, le racconto questi particolari quasi ridicoli non certo per fare pettegolezzi; voglio soltanto farle comprendere che cosa significa per quell’uomo così atrocemente colpito, turbato, annientato, una persona che lo stia ad ascoltare, qualcuno che gli dia l’impressione di capire o tentare di capire il suo dolore. So bene che rende tutto difficile con la sua ostinazione, con la sua ossessione egocentrica per la quale gli pare che nel nostro mondo, tutto pieno di disgrazie, non esista che l’infelicità della sua bambina. Pure non lo possiamo abbandonare, proprio adesso che la sua morbosa esasperazione comincia a far ammalare anche lui, e lei, caro signor tenente, compie davvero un’opera buona portando un po’ della sua gioventù, della sua vitalità, della sua spensieratezza in quella tragica casa. Le ho raccontato della sua vita privata forse più di quello che avrei voluto, solo per il timore che lei potesse venire ingannato da altri, ma spero che tutto ciò che le ho detto rimarrà tra noi».

«Senza dubbio» dissi meccanicamente: era la prima parola che pronunciavo in tutto il racconto. Mi sentivo come stordito, non solo per la sorprendente narrazione che rovesciava, come si rovescia un guanto, tutto quel che mi ero immaginato di Kekesfalva, ma ero anche colpito dalla mia ottusità e leggerezza. Pensare che a venticinque anni avevo gli occhi così bendati! Ospite quasi quotidiano da settimane in quella casa, tutto preso dalla mia compassione, non avevo mai, per stupida discrezione, osato chiedere informazioni, né intorno alla malattia, né intorno alla madre che tanto mancava nella casa, né mi ero mai chiesto da dove venisse la ricchezza di quella strana persona. Come avevo potuto non accorgermi che quegli occhi malinconici a mandorla, velati, non potevano appartenere a un aristocratico ungherese, bensì rivelavano lo sguardo del popolo ebraico, reso acuto e insieme stanco dalla tragica lotta millenaria? Non avevo visto che in Edith erano mescolati altri elementi, e non avevo capito che su quella casa incombeva lo spettro di uno strano passato? Con la rapidità del lampo mi vennero in mente una quantità di particolari: la freddezza con la quale il nostro colonnello aveva risposto una volta al saluto di Kekesfalva portando appena due dita al berretto… i miei colleghi al caffè che lo avevano chiamato “vecchio manicheo”… Avevo la stessa impressione di quando, in una stanza buia, a un tratto si tira una tenda e il sole penetra così improvvisamente che gli occhi vedono tutto rosso e si resta abbacinati da quella luce insopportabile.

Quasi avesse indovinato ciò che si svolgeva nel mio intimo, Condor si chinò verso di me e posò la sua mano piccola e morbida sulla mia come per calmarmi, da vero medico.

«Naturalmente, lei non poteva immaginare tutto questo, signor tenente! Lei è cresciuto in un mondo completamente diverso e, inoltre, è in quell’età felice nella quale non si ha ancora imparato a guardare con diffidenza ciò che è strano. Creda a me, che sono più vecchio, non dobbiamo vergognarci di essere stati ingannati di tanto in tanto dalla vita: è da considerare piuttosto una grazia non avere ancora nelle pupille quello sguardo acuto, scettico, del misantropo, e guardare con fiducia uomini e cose. Lei non avrebbe mai potuto aiutare altrettanto bene quel vecchio e quella povera bambina malata! No, non si meravigli troppo e soprattutto non si vergogni: obbedendo a un buon istinto lei ha fatto la cosa più giusta!».

Gettò in un angolo il mozzicone del sigaro, si stirò e spinse indietro la sedia. «Ora, però, è proprio ora di andarmene!». Anch’io mi alzai, sebbene mi sentissi ancora un po’ stordito. Mi accadeva qualcosa di strano: ero molto eccitato e ben sveglio per tutta quella sorprendente narrazione, ma nello stesso tempo sentivo nel cervello un’ottusa pressione, in un punto preciso. Ricordavo chiaramente: durante il racconto avrei voluto domandare qualcosa a Condor senza tuttavia esser stato capace d’interromperlo: gli volevo domandare un particolare, in un certo punto. E ora che potevo rivolgergli quella domanda, non la ricordavo più; doveva essermi passata di mente nell’ansia dell’attenzione. Riandavo invano a tutte le svolte del discorso, come quando si sente nel corpo un dolore definito ma non si riesce a localizzarlo, e nell’attraversare la taverna quasi deserta ero tutto interiormente a cercare di ricordare.

Uscimmo in strada. Condor alzò gli occhi. «Ah!» disse, sorridendo contento, «l’avevo capito; questo chiaro di luna era troppo forte. Verrà un temporale, e di quelli buoni. Affrettiamoci».

Aveva ragione. Tra le case addormentate l’aria era ancora tranquilla e immobile, ma nel cielo nuvole oscure e dense s’inseguivano e oscuravano, a tratti, la luna diventata giallastra. Una metà del firmamento era già coperta; la compatta massa plumbea si spingeva in avanti, nera come un’immensa tartaruga, a volte spruzzata da un lampo lontano, e a ogni lampo si sentiva in distanza come il brontolio di un animale ringhioso.

«Tra una mezz’ora avremo la pioggia» disse Condor. «In ogni modo, io arriverò prima alla stazione; ma lei, signor tenente, torni indietro: altrimenti la prenderà tutta».

Io, però, sentivo confusamente di dover domandare qualcosa, e ancora non ricordavo bene: il ricordo era come annegato in una grande oscurità, come la luna in quelle nubi veloci. Tuttavia sentivo ancora battere nel cervello come un dolore sensibile, quel pensiero indefinito che picchiava inquieto.

«No, preferisco venire» risposi.

«Allora, svelto! Più velocemente camminiamo e meglio è; questa lunga seduta mi ha irrigidito le gambe».

Le gambe rigide: ecco la parola che aspettavo! Come un lampo illuminò la mia coscienza. Immediatamente mi tornò in mente quello che volevo domandare: l’incarico di Kekesfalva. In tutto quel tempo probabilmente avevo pensato nel mio subconscio alla preghiera di Kekesfalva: adesso dovevo agire. Mentre attraversavamo le strade deserte, parlai con una certa esitazione.

«Scusi, signor dottore… tutto quello che lei mi ha raccontato, naturalmente, era molto interessante per me, voglio dire molto importante… ma lei capirà che vorrei ancora chiedere qualcosa… qualcosa che da un pezzo mi opprime… lei è il suo dottore e segue il caso meglio di ogni altro… io sono un profano, non ho un’idea chiara, e vorrei sapere qual è il suo giudizio. Voglio dire, per questa paralisi di Edith… si tratta di una malattia passeggera oppure incurabile?».

Condor alzò gli occhi di colpo e mi guardò. Le sue lenti mi brillarono in volto: involontariamente evitai la forza di quello sguardo che mi penetrava come un ago nella pelle. Aveva forse intuito l’incarico di Kekesfalva? Gli era venuto un sospetto? Ma già Condor aveva abbassato la testa e, senza diminuire la rapidità del passo, anzi forse affrettandolo ancora, brontolò: «Naturalmente! Avrei dovuto aspettarmelo. Si finisce sempre così: guaribile o inguaribile, nero o bianco. Come se fosse una cosa semplice. Le stesse parole “sano” e “malato” nessun medico che si rispetti dovrebbe pronunciarle in coscienza, perché dove comincia la malattia e dove finisce la salute? E, ancora peggio, “curabile” e “incurabile”! Naturalmente queste espressioni sono molto usate e in pratica non se ne può fare a meno, ma lei non mi persuaderà mai a pronunciare la parola “inguaribile”. Mai! So bene che l’uomo più intelligente del secolo scorso, Nietzsche, ha scritto queste terribili parole: un medico non deve tentare di guarire i mali incurabili. Ma questa è la frase più falsa fra tutti i paradossi e il problema più pericoloso che ci abbia dato da risolvere. L’opposto è giusto, e io affermo che proprio per i mali incurabili si deve essere dottori e, anzi, solo nelle cosiddette malattie incurabili si rivela un dottore. Un dottore che accetta fin dall’inizio il concetto di “incurabilità” diserta il suo vero compito e capitola prima della battaglia. So benissimo che è molto più facile e semplice in certi casi dire semplicemente “inguaribile” con viso rassegnato, intascando l’onorario della consultazione. Sì, sì, molto comodo e remunerativo occuparsi esclusivamente dei casi già provati curabili, dove si può sfoggiare tutta la terapia della pagina tale o talaltra di un vecchio libro… Sì, sì, chi ci prova gusto può andare avanti così. A me personalmente questo sembra molto biasimevole, come se un poeta volesse ripetere solo quel che già è stato detto, invece di cercare di rendere con la parola quello che non è stato detto, l’indicibile; come se un filosofo volesse spiegare per la novantanovesima volta ciò che da tempo è conosciuto, invece di tentare di comprendere l’ignoto, l’inconoscibile. Inguaribile è un concetto relativo, non assoluto; casi incurabili nella medicina esistono solo come fatti momentanei, nello spazio del nostro tempo, della nostra scienza, cioè entro la nostra prospettiva da ranocchi, chiusa, limitata! Ma non è il nostro momento quello che conta: in cento casi nei quali noi oggi non vediamo possibilità di guarigione, domani, dopodomani, poiché la nostra scienza avanza con rapidità fantastica, se ne può trovare una, scoprirne una. Per me dunque, la prego, prenda nota – disse così un po’ irritato, come se l’avessi offeso – non esistono malattie incurabili; per principio io non rinuncio a niente e a nessuno, e nessuno mai mi farà pronunciare la parola “incurabile”. Il massimo che nei casi più disperati io possa dire è che una malattia non è ancora “curabile”, cioè non è ancora curabile dalla scienza del nostro tempo».

Condor camminava tanto rapidamente che facevo fatica a seguirlo. A un certo punto rallentò il passo.

«Forse mi esprimo in modo troppo complicato, troppo astratto. Queste cose si spiegano difficilmente tra una taverna e la stazione, ma un esempio le renderà più chiaro ciò che voglio dire: un esempio molto personale e per me molto doloroso. Ventidue anni fa ero studente di medicina, pressappoco della sua età, al quarto semestre. Mio padre fino ad allora forte, sanissimo, instancabile, che io amavo e veneravo appassionatamente, si ammalò. I dottori dissero che si trattava di diabete, una delle malattie più crudeli e insidiose che si conoscano; senza una causa l’organismo cessa di assimilare il nutrimento, non produce più grassi e così il malato s’indebolisce e muore di fame, con un corpo ancora vitale. Non voglio affliggerla con tutti i particolari che hanno turbato tre anni della mia gioventù.

A quel tempo la cosiddetta scienza non conosceva una cura contro il diabete; si tormentava il malato con una dieta speciale, si pesava ogni grammo, si misurava ogni bevanda, ma i dottori sapevano – e io studente di medicina sapevo pure – che con questo non si faceva che ritardare la fine, che quei due o tre anni in più rappresentavano una terribile decadenza, un triste affamarsi in mezzo a un mondo rigurgitante di cibi e di bevande. Lei può immaginare che io, dottore in erba, mi rivolsi a tutte le celebrità, studiai tutti i libri e le opere di specialisti ma dovunque, a voce e per iscritto, mi rispondevano la stessa insopportabile parola: inguaribile, inguaribile. Da quel giorno odio questa parola, poiché ho dovuto assistere impotente, come qualunque ottuso animale, alla triste fine dell’uomo che amavo di più sulla terra: morì tre mesi prima della mia laurea. E ora stia a sentire: pochi giorni fa, alla Società medica, abbiamo ascoltato la conferenza di uno dei nostri primi batteriologi, il quale ci riferiva che in America e nei laboratori di altri paesi erano riusciti a ottenere l’estratto di una ghiandola, e lui affermava con sicurezza che fra dieci anni il diabete sarà una malattia “eliminata”. Può immaginare quanto mi abbia turbato il pensiero che, se fosse stata scoperta prima, qualche centinaio di grammi di quella sostanza avrebbe risparmiato indicibili sofferenze all’essere più caro che io avessi al mondo e, forse, non sarebbe morto o almeno avremmo potuto sperare di guarirlo. Lei non sa quanto mi aveva amareggiato in quel tempo il verdetto “inguaribile”; anzi, avevo sognato giorno e notte che ci fosse e si dovesse scoprire un rimedio, che a qualcuno sarebbe riuscito e che questo qualcuno potevo essere io. La stessa sifilide che, quando noi entrammo all’università, veniva presentata a noi studenti con l’indicazione ammonitrice “inguaribile” è diventata anch’essa guaribile. Nietzsche, Schumann, Schubert, e non so quante altre delle sue tragiche vittime, non sono dunque affatto morti di una malattia “inguaribile” ma piuttosto di una malattia che “non era ancora guaribile”. Anzi, se vuole, si può dire in un duplice senso che sono morti troppo presto. Quante cose nuove e insperate, strane, porta a noi dottori ogni giorno! Novità che ieri erano ancora impensabili. Perciò quando mi trovo di fronte a un caso che gli altri danno per perso, mi sento stringere il cuore per la disperazione di non conoscere ancora quel rimedio di domani, di dopodomani, e insieme palpita in me la speranza: forse tu riuscirai a trovarlo, forse qualcuno lo scoprirà nel momento giusto, all’ultimo momento, per salvare quest’uomo. Tutto è possibile, anche l’impossibile, poiché, mentre la nostra scienza si trova a volte di fronte a una porta sbarrata, spesso dietro di essa, in modo inatteso, se ne apre un’altra. Dove i nostri metodi vengono meno, è necessario scoprirne dei nuovi, e se la scienza non aiuta esiste sempre il miracolo: sì, veri miracoli si hanno anche oggi nella medicina, miracoli illuminati dalla più bella luce elettrica, contro ogni logica e ogni esperienza, e a volte noi possiamo persino provocarli. Crede forse che tormenterei quella ragazza e mi lascerei tormentare, se non sperassi di poterla portare definitivamente avanti, di poterla guarire? È un caso grave, ne convengo, un caso ostinato, e da anni non riesco a progredire come vorrei; ma nonostante tutto non ci rinuncio».

Avevo ascoltato con l’orecchio teso: tutto ciò che diceva mi pareva chiaro, ma inconsciamente l’insistenza, la paura del vecchio era penetrata anche in me. Volevo sapere di più, qualcosa di più definito. Per questo chiesi ancora: «Lei crede dunque in un miglioramento, cioè, ha già ottenuto un certo miglioramento, mi pare».

Il dottor Condor non rispose, e la mia osservazione sembrò indisporlo. Procedeva rapidamente, a passi pesanti, con le sue gambe corte.

«Come può dire che io abbia ottenuto un certo miglioramento? L’ha constatato? E cosa ne capisce lei di tutta questa faccenda? Lei conosce l’ammalata solo da qualche settimana, io la curo da cinque anni».

Poi si fermò di colpo. «Perché lo sappia una volta per sempre, non ho ottenuto niente d’importante, niente di quello che vorrei. Ho fatto delle prove, dei tentativi come un chirurgo di campagna, a caso: finora non ho ottenuto niente».

Il suo impeto mi spaventò; evidentemente avevo offeso in lui la sua suscettibilità di medico. Cercai di tranquillizzarlo.

«Ma il signor von Kekesfalva mi ha detto quanto Edith sia stata aiutata dai bagni elettrici e specialmente dalle iniezioni…».

Condor si fermò di botto e mi tolse la parola di bocca. «Sciocchezze! Mere stupidaggini! Non si lasci influenzare da quel vecchio pazzo. Crede davvero che con bagni elettrici e simili palliativi si possa distruggere una tale paraplegia? Non conosce il vecchio trucco di noi dottori? Quando non sappiamo più andare avanti, cerchiamo di guadagnare tempo e teniamo a bada il malato con ciance e ripieghi, affinché non si accorga della nostra perplessità e, per fortuna, anche la natura inganna i malati e diventa nostra complice. Naturalmente, la ragazza sta meglio. Ogni cura, sia che si tratti di limoni o di latte, d’acqua fredda o d’acqua calda, opera subito un cambiamento nell’organismo e produce una reazione che i malati, eternamente ottimisti, considerano un miglioramento. Questa specie di autosuggestione è il nostro migliore ausilio e aiuta persino il dottore più incapace; ma c’è un inconveniente: non appena si è attutito lo stimolo della novità, avviene una contro reazione e allora bisogna cambiare al più presto, fingere ancora una nuova terapia: con questi inganni trattiamo i casi inguaribili finché il caso non ci fa trovare, talvolta, il vero e il giusto metodo. Senza esagerare, so meglio di tutti quanto poco ho ottenuto con Edith. Tutto ciò che ho tentato finora, non si illuda, tutte le cure con l’elettricità e il massaggio in realtà non hanno portato nessun miglioramento alle sue gambe».

Condor era così furente verso se stesso che sentii il bisogno di prendere le sue difese contro la sua coscienza. Perciò aggiunsi timidamente: «Ma… ho visto anch’io che può camminare grazie a quel meccanismo… quell’apparecchio di distensione…».

A questo punto Condor si mise a urlare con un’ira tale, perdendo ogni controllo, che due passeggeri attardati per la strada deserta si voltarono a guardarci.

«Trappole, le ho detto, trappole! Apparecchi che aiutano me e non lei. Quelle macchine sono aggeggi che occupano il tempo, puri passatempi, capisce… la bambina non ne aveva bisogno, ma occorrevano a me, perché i Kekesfalva non volevano più pazientare. Solo perché non resistevo più a tutte le loro insistenze ho dovuto preparare al vecchio una nuova iniezione di fiducia. Che altro potevo fare se non attaccare quel peso alla ragazza come si attaccano i ceppi al piede di un prigioniero ribelle: tutte cose inutili… cioè forse quegli apparecchi rinvigoriscono un po’ i tendini… ma io non mi vergogno affatto di tutte queste trappole e ripieghi. Lei stesso ne vede il risultato. Edith è persuasa di camminare molto meglio, il padre afferma trionfante che io l’ho aiutata, tutti si entusiasmano per il meraviglioso, geniale operatore di miracoli, e lei stesso viene a consultarmi come dottore onnisciente!».

S’interruppe e si tolse il cappello per passarsi la mano sulla fronte umida. Poi mi guardò un po’ maliziosamente.

«Non le fa troppo piacere questo? Sconvolge il suo concetto di dottore che aiuta l’umanità e di uomo onesto? Nel suo entusiasmo giovanile ha immaginato in modo diverso la morale medica e adesso, me ne accorgo, è un po’ deluso, persino disgustato di questo modo di agire? Mi dispiace, ma la medicina non ha niente a che vedere con la morale: ogni malattia in sé è un atto anarchico, una ribellione contro la natura: perciò bisogna servirsi di tutti i mezzi, tutti. Nessuna compassione per gli ammalati: il malato si mette da sé hors de la loi, offende l’ordine, e per ristabilire quest’ordine e lo stesso malato, bisogna, come in ogni ribellione, agire senza riguardo, servirsi di quel che ci capita a portata di mano, perché con la bontà e con la verità non si è mai guarito nessuno. Quando un inganno guarisce, non è più un miserabile inganno ma è un rimedio di prim’ordine, e finché io non posso veramente guarire un ammalato devo semplicemente aiutarlo ad andare avanti. Anche questa non è una cosa da poco, signor tenente, inventare continuamente nuovi espedienti per cinque anni, specialmente se non si è molto entusiasti della propria arte! In ogni modo risparmi i complimenti!».

Quel piccolo uomo grassoccio mi stava di fronte così eccitato, pronto a saltarmi addosso alla prima contraddizione. In quel momento all’orizzonte oscuro apparve un lampo azzurro come una vena, subito seguito da un fragoroso e ringhioso tuono. Condor scoppiò in una risata.

«Vede, l’ira del cielo le risponde. Oggi, povero tenente, è stato servito bene, le hanno tolto un’illusione dopo l’altra; prima quella del magnate magiaro, e poi quella del dottore infallibile e dell’aiutante compassionevole. Ma lei ora capisce come mi siano odiosi gli inni di lode di quel vecchio pazzo. Proprio nel caso di Edith non posso sopportare tutto quel tormentoso sentimentalismo, perché è un vero tormento per me dover andare avanti così lentamente, non aver trovato niente di decisivo nel suo caso, non aver scoperto niente».

Continuò a camminare in silenzio. Poi si rivolse a me in tono cordiale: «Del resto, non vorrei farle credere che io abbia interiormente “rinunciato” al caso, come si dice così spesso fra noi. Al contrario, non voglio proprio abbandonare la partita, anche se si trattasse di pazientare un anno o cinque. Proprio la sera stessa di quella conferenza di cui le ho parlato, ho trovato descritta in una rivista medica parigina la guarigione di una paralisi, un caso molto curioso: un malato quarantenne che da due anni non poteva muoversi. Il professor Viennot in quattro mesi l’ha portato a salire allegramente cinque piani. Pensi, in quattro mesi una simile guarigione, in un caso molto simile al nostro, mentre io da cinque anni non faccio che gingillarmi. Sono rimasto proprio sconvolto a quella lettura. Naturalmente non conosco né l’eziologia e neppure il metodo: il professor Viennot sembra aver unito molto stranamente vari metodi di cura: una cura del sole a Cannes, un apparecchio e una determinata ginnastica; dal semplice resoconto della malattia non ho potuto, naturalmente, formarmi nessuna idea di quanto e se questo nuovo metodo possa essere applicabile al nostro caso, ma ho subito scritto al professor Viennot, chiedendogli dati più precisi, e per questo oggi ho tormentato Edith con una visita accuratissima: avevo bisogno di dati di confronto. Lei vede, dunque, che non mi do affatto per vinto, al contrario, mi attacco a ogni pagliuzza. Forse in questo nuovo metodo esiste davvero una possibilità, dico forse e non di più e ho già chiacchierato troppo. Finiamola ora con questo maledetto mestiere!».

In quel momento eravamo arrivati vicino alla stazione; la nostra conversazione stava per finire, e così insistetti: «Lei crede dunque che…». Allora si fermò di colpo.

«Io non credo un bel niente» mi disse irritato «e non c’è nessun “dunque”! Che cosa volete da me? Non ho una linea telefonica col buon Dio. Non ho detto niente, niente di definito. Non credo niente, non penso niente e non prometto niente. Ho già chiacchierato fin troppo, e adesso basta. La ringrazio della sua compagnia. E sarà meglio che lei torni a casa in fretta, altrimenti la prenderà tutta».

E senza darmi la mano si diresse verso la stazione con le sue gambe corte e i piedi piatti, e mi sembrò evidentemente irritato, senza che riuscissi a capirne il motivo.

Condor non si era sbagliato: il temporale già percepito da tempo si avvicinava rapidamente. Dense nubi nere, pesanti, si spingevano l’una contro l’altra sopra le cime degli alberi agitati dai lampi, l’aria umida aveva un odore acre, come di bruciaticcio. In quel ritorno la città e le strade parevano ben diverse da pochi minuti prima, avvolte dalla pallida luce lunare. Ora le insegne battevano e scricchiolavano come spaventate da un sogno opprimente, le porte sbatacchiavano inquiete, i comignoli gemevano, in alcune case apparivano a un tratto delle luci e poi si vedevano ombre in camicia chiudere le finestre per il temporale imminente. I pochi passanti attardati si affrettavano come spinti da un vento di paura, svoltando gli angoli delle vie; persino la vasta piazza centrale, che conservava un po’ di vita anche di notte, era completamente deserta; il grande orologio illuminato del Palazzo Comunale diffondeva la sua luce bianca in un insolito vuoto. Grazie all’avvertimento di Condor potevo arrivare a casa prima dello scoppio del temporale. Ancora due svolte, poi il giardino pubblico da attraversare, e finalmente la caserma; là, in camera mia, avrei potuto ripensare a tutte le cose sorprendenti di cui ero venuto a conoscenza quella sera.

Il giardinetto della nostra caserma era tutto buio; l’aria sembrava densa e opprimente sotto il fogliame agitato, a volte un soffio di vento penetrava tra i rami, poi tutto ricadeva in un silenzio impressionante. Camminavo sempre più rapido; ero quasi arrivato all’entrata, quando vidi apparire dietro un albero e uscire dall’ombra una figura. Ne fui sorpreso, ma non mi fermai: doveva essere una di quelle ragazze che lì nel buio sono solite aspettare i soldati. Ma mi accorsi un po’ seccato che quei passi mi seguivano e, deciso a trattare con durezza la sfacciata che così insolentemente mi disturbava, mi voltai. Alla luce di un lampo che proprio in quel momento fendeva l’oscurità vidi con mio grande terrore un vecchio barcollante che mi seguiva ansimando, vidi la testa calva, gli occhiali d’oro che brillavano nel buio: Kekesfalva!

Nel primo stupore non credetti ai miei occhi. Kekesfalva nel recinto della nostra caserma: impossibile! L’avevo lasciato tre ore prima a casa sua, morto di stanchezza. Era un’allucinazione o quell’uomo era impazzito? La febbre l’aveva fatto alzare, e se ne andava in giro con quell’abito leggero, senza cappotto, senza cappello, come un sonnambulo? Ma non c’era dubbio, era proprio lui. Avrei riconosciuto tra centomila quella sua andatura oppressa, curva, timida, furtiva.

«Per amor del cielo, signor von Kekesfalva» dissi «come mai qui? Non era andato a letto?».

«No… cioè… non riuscivo a dormire… volevo ancora…».

«Ma adesso subito a casa! Non vede che il temporale sta per scoppiare? Non ha qui la sua macchina?».

«È laggiù… a sinistra della caserma».

«Benissimo. Ma presto allora! Se fa presto riuscirà ad arrivare a casa in tempo. Venga, signor von Kekesfalva». E poiché esitava, lo presi sotto braccio per spingerlo in avanti, ma lui si liberò con violenza.

«Subito, subito… andrò certo, signor tenente… ma… ma mi dica prima: che cosa ha detto?».

«Chi?». La mia domanda, il mio stupore erano sinceri. Sopra di noi fischiava sempre più forte il vento, gli alberi si agitavano e si piegavano come se volessero staccarsi dalle radici, da un momento all’altro la pioggia poteva scrosciare e, naturalmente, pensavo soltanto a una cosa, alla più naturale: come ricondurre a casa quel vecchio mentalmente turbato che sembrava non accorgersi affatto della tempesta che si avvicinava.

Lui balbettò deluso: «Il dottor Condor, lei gli ha parlato…». Solo allora capii. Quell’incontro nel buio non era un caso. Il vecchio impaziente aveva aspettato là nel parco per avere al più presto una certezza; là, vicino all’entrata dove io non potevo sfuggirgli, aveva spiato il mio ritorno; aveva forse passeggiato su e giù per tre ore in una spaventosa agitazione, mal celato nell’ombra di quel misero giardino dove s’incontravano soltanto le domestiche con i loro innamorati. Forse aveva immaginato che avrei accompagnato Condor nel breve tratto fino alla stazione e poi sarei tornato subito in caserma; io, senza saperlo, l’avevo fatto aspettare ore e ore, mentre me ne stavo nella taverna, e il vecchio malato aveva aspettato pazientemente, ostinatamente, come una volta aspettava i suoi debitori. In quella fanatica insistenza c’era qualcosa che m’irritava e insieme mi commuoveva.

«Va tutto bene» dissi calmandolo «tutto andrà bene, ne ho piena fiducia. Domani nel pomeriggio le racconterò di più, le riferirò ogni parola a puntino, ma adesso, presto, andiamo all’auto, non c’è tempo da perdere».

«Sì, sì, vengo» si lasciò condurre a malincuore; riuscii a spingerlo avanti dieci o venti passi, poi sentii che il peso sul mio braccio diventava sempre più grave.

«Un momento» balbettò «un momento, là sulla panca. Non posso… non ne posso più».

Infatti il vecchio barcollava come un ubriaco. Ci volle tutta la mia forza per trascinarlo verso la panca, nel buio fitto, mentre il tuono brontolava sempre più vicino. S’accasciò respirando a fatica: l’attesa lo aveva sfinito; non c’era da stupirsi: per tre ore quel povero malato di cuore era andato su e giù spiando impazientemente e, soltanto dopo avermi finalmente trovato, si era reso conto dello sforzo fatto. Esausto e affranto, si appoggiava alla spalliera di quella panca dove gli operai a mezzogiorno mangiavano il loro boccone, dove nel pomeriggio sedevano le donne incinte e i ricoverati dell’ospizio, dove di notte le ragazze allegre venivano a prendersi i soldati: là aspettava quel vecchio, l’uomo più ricco della città. Sapevo che cosa aspettava, capii subito che non l’avrei potuto allontanare da quella panca (che spiacevole situazione se uno dei miei colleghi mi avesse scoperto in quella strana compagnia!) se non fossi riuscito a rinvigorirlo interiormente. Per prima cosa dovevo calmarlo: mi sentii nuovamente invadere dalla compassione, sentii quella maledetta ondata calda che ogni volta mi lasciava senza volontà e senza forza; mi chinai su di lui e cominciai a parlargli.

Intorno a noi fischiava e tumultuava il vento, ma il vecchio non se ne accorgeva. Per lui non esistevano né cielo, né nubi, né pioggia; non c’era al mondo altro che la bambina e la sua guarigione; come avrei potuto riferire a quel povero essere tremante di agitazione e di debolezza lo stato di fatto, rispondente alla verità, e cioè che Condor non si sentiva affatto sicuro della guarigione della sua malata? Lui aveva bisogno di qualcosa a cui aggrapparsi, come prima si era aggrappato al mio braccio. Così ricordai in fretta tutto ciò che poteva ispirare fiducia e che io avevo faticosamente strappato a Condor: gli raccontai che Condor aveva sentito parlare di una nuova cura che Viennot aveva tentato in Francia con gran successo. Immediatamente, nell’oscurità, sentii qualcosa muoversi accanto a me: il suo corpo, poco prima abbandonato e fiacco, si avvicinava quasi volesse scaldarsi al mio contatto. A questo punto non avrei dovuto promettere niente, ma la mia compassione mi trascinò più in là di quanto avrei voluto. Tale cura, dissi per incoraggiarlo, aveva avuto un successo straordinario; in tre o quattro mesi erano state raggiunte guarigioni sorprendenti e forse, anzi certamente, avrebbe aiutato anche Edith. A poco a poco mi sentii preso dalla passione di esagerare, perché era meraviglioso vedere l’effetto che produceva. Ogni volta che lui mi domandava avidamente «Ma lo crede davvero?» oppure «L’ha proprio detto, l’ha detto lui?» e io nella mia impazienza e nella mia debolezza confermavo tutto con forza, sentivo il peso del suo corpo su di me farsi sempre più leggero, sentivo aumentare la sua sicurezza dietro le mie parole e, per la prima e ultima volta in vita mia, intuii l’ebbrezza propria di ogni creazione.

Io non so, né saprò mai tutto ciò che dissi e promisi a Kekesfalva su quella panca dei poveri, poiché, come le mie parole inebriavano il suo avido desiderio di ascoltare, così la sua ansiosa attenzione inebriava la mia passione di promettergli sempre di più. Entrambi non ci curavamo dei lampi che balenavano azzurri intorno a noi, né sentivamo la minaccia sempre più insistente del tuono. Stretti l’uno all’altro, parlando e ascoltando, ascoltando e parlando, di nuovo affermavo con sincera fiducia «Sì, guarirà, guarirà presto, guarirà certo» per risentire il suo «Oh! Oh!» e «Dio sia lodato!» nell’estasi della beatitudine inebriata e inebriante. Chissà quanto saremmo rimasti ancora là, se non fosse sopraggiunta quell’ultima ventata che precede sempre ogni temporale e gli prepara la via. Di colpo gli alberi si chinarono tanto da far scricchiolare il legno, i castagni ci tempestarono con i loro frutti e un’immensa nube di polvere ci avvolse.

«A casa, adesso deve andare a casa!». Lo feci alzare, e non oppose più resistenza. Il mio incoraggiamento lo aveva rinvigorito, non barcollava più come prima; procedeva con me di corsa, di volata, verso la macchina. L’autista lo aiutò a salire. Solo allora mi sentii sollevato; lo sapevo al sicuro. L’avevo consolato; adesso finalmente il povero vecchio avrebbe potuto dormire tranquillo e felice.

Ma nell’attimo in cui volevo stendergli la coperta sui piedi, perché non prendesse freddo, accadde qualcosa di impressionante. Con un gesto improvviso mi afferrò le mani, la destra e la sinistra e, prima che potessi protestare, le portò entrambe alla bocca e le baciò.

«A domani, a domani» balbettò poi, e l’auto partì come trascinata via dal vento gelido e impetuoso. Rimasi là inebetito, ma già le prime gocce cadevano rumorosamente battendo come grandine sul mio berretto, e feci i pochi passi sotto la pioggia scrosciante. Proprio mentre arrivavo grondante sul portone, un fulmine rischiarò la notte tempestosa, illuminando la strada, e scoppiò con tale fragore che parve venisse giù tutto il cielo. Doveva essere caduto vicinissimo, poiché sentii tremare la terra e i vetri scricchiolarono come frantumati ma, sebbene avessi gli occhi accecati dall’improvviso bagliore, non fui così sconvolto come un minuto prima, quando il vecchio nella sua appassionata riconoscenza mi aveva afferrato la mano e l’aveva baciata.


Dopo emozioni forti anche il sonno è pesante e profondo. Soltanto il mattino seguente, al risveglio, capii fino a che punto l’atmosfera del temporale e ancor più la tensione di quella conversazione notturna mi avevano stordito. Mi risvegliai da un’incommensurabile profondità, guardai con stupore la stanza ben nota della caserma, e compii inutili sforzi per ricordarmi in che modo e quando fossi piombato in quel sonno pesante. Ma non ebbi il tempo di riordinare i miei pensieri; con l’altra memoria, quella del servizio militare che funzionava in me completamente separata da quella personale, ricordai subito un esercizio speciale fissato per quella mattina. Si sentivano già i segnali in strada, i cavalli scalpitavano, e dalla fretta del mio attendente mi resi conto che doveva essere ora di andare. In un lampo indossai l’uniforme, accesi una sigaretta, mi precipitai giù nel cortile; lo squadrone era pronto e la marcia iniziò.

In una colonna di soldati a cavallo non si esiste più come individui: nello scalpitio cadenzato di cento zoccoli non si può né pensare chiaramente, né sognare; andando al trotto serrato, pensavo soltanto che il nostro gruppo spensierato cavalcava nella più bella giornata d’estate che si potesse immaginare. Il temporale della notte aveva lasciato un cielo terso, senza la minima nebbia, il sole brillava, faceva caldo, ma non c’era afa; il paesaggio si disegnava nettamente, in lontananza si vedeva ogni casa, ogni albero, ogni campo, con tanta chiarezza come se si toccassero con la mano; ogni mazzo di fiori alle finestre, ogni nuvola di fumo sui tetti spiccava con tinte più vive e insieme più pure. Mi pareva quasi di non riconoscere la noiosa strada maestra percorsa per settimane con lo stesso passo e per lo stesso scopo, tanto più verde e ricco sopra le nostre teste s’incurvava il fogliame ripulito dalla pioggia. Mi sentivo leggero sulla sella, mi sembrava che fosse scomparsa ogni cosa inquietante, oscura, problematica, che mi aveva tanto oppresso nelle ultime settimane, e credo di non aver mai eseguito così bene il mio servizio come in quella raggiante mattinata estiva. Tutto procedeva facilmente, tutto mi riusciva e mi rendeva felice; il cielo e i prati, i buoni focosi cavalli che obbedivano a ogni tocco degli speroni e a ogni tirata di redini, e persino la mia voce nell’impartire gli ordini.

Gli stati di felicità, come ogni cosa inebriante, sono accompagnati da una specie di stordimento; l’intensa gioia del momento fa dimenticare il passato. Nel pomeriggio, quando dopo quelle ore deliziose a cavallo ripresi la nota via del castello, pensavo solo in modo confuso all’incontro notturno. Godevo dell’ardente leggerezza del mio cuore e della gioia altrui: quando si è felici, si pensa che tutti gli altri lo siano.

Ed ecco che, non appena ebbi bussato alla porta del castello, il servitore, di solito tanto riservato, mi salutò con una certa gioia nella voce e subito domandò: «Posso accompagnare il signor tenente sulla terrazza? Le signorine aspettano là».

Ma perché le sue mani sembrano impazienti, perché mi guarda così raggiante? Perché mi manda avanti con tanta premura? Che cosa gli succede? Mi domandai involontariamente, mentre mi preparavo a salire la scala a chiocciola. Che cos’ha oggi il vecchio Josef? Aspetta con impazienza che io arrivi su. Che cosa è accaduto a quel brav’uomo?

Ma era bello sentire la gioia e anche bello, in quel raggiante giorno di giugno, arrampicarsi con gambe giovani sulla scala tortuosa e vedere dalle finestre laterali ora a nord, ora a sud, ora a est, ora a ovest, il paesaggio estivo che sembrava stendersi all’infinito. Non erano rimasti più di dieci o dodici scalini da salire quando qualcosa mi fece fermare. A un tratto, nel pozzo scuro della scala, risuonò lieve la melodia di una danza portata dai violini, sostenuta dai violoncelli e dominata dai gorgheggi intrecciati di voci femminili. Ero stupito. Da dove veniva quella musica, che sembrava vicina e insieme lontana, celestiale e insieme terrena, l’aria di un’operetta che pareva scendere dal cielo? Forse nel giardino di qualche trattoria vicina suonava un’orchestrina e il vento trasportava fin lassù una melodia attenuata nelle sue ultime e tenere risonanze? Ma ben presto capii che l’orchestra aerea veniva dalla terrazza e non era altro che un semplice grammofono. Che sciocco sono oggi, pensai, a immaginare dovunque cose magiche e ad aspettare meraviglie! Non si può certo installare tutta un’orchestra sulla stretta torre della terrazza. Ma, saliti ancora alcuni scalini, rimasi nuovamente incerto; era un grammofono che suonava, eppure le voci che cantavano erano troppo libere e chiare per provenire da un apparecchio meccanico. Erano vere voci di ragazze in un’esplosione di allegria infantile.

Mi fermai e tesi l’orecchio. Il caldo soprano era la voce di Ilona, bella, ricca, piena, morbida come le sue braccia; ma l’altra voce che cantava insieme di chi era? Quella non la conoscevo; di certo Edith aveva invitato un’amica, una ragazza giovanissima, ardita, esuberante di vita, ed ero proprio curioso di vedere quella rondinella cinguettante che si era posata sulla nostra torre. Per questo fui tanto più stupito quando, giunto in terrazza, mi accorsi che c’erano solo le due ragazze, Edith e Ilona, e che era Edith che rideva e cantava con una voce tutta nuova, una voce libera, argentina, alata. Rimasi sbigottito, perché un simile cambiamento da un giorno all’altro non mi sembrò naturale; solo una creatura sana e sicura poteva cantare così spensieratamente nell’esuberanza della sua felicità; d’altra parte era escluso che quella bambina malata potesse essere guarita, a meno che non fosse accaduto un vero miracolo tra la sera e la mattina. Mi domandavo: che cosa l’ha inebriata così, stordita al punto che una beata sicurezza le prorompe dall’anima? Non è facile spiegare ciò che provai: un senso di malessere, come se avessi sorpreso le ragazze nude, poiché o l’ammalata mi aveva nascosto, ingannandomi, la sua vera natura, oppure nella notte – ma perché e come? – era apparsa in lei un’altra persona.

Le due ragazze non sembrarono affatto sorprese quando mi videro.

«Venga» mi gridò Edith, e voltandosi verso Ilona: «Chiudi subito il grammofono». E mi fece segno di avvicinarmi.

«Finalmente, finalmente! È tanto che l’aspettavo… Presto! mi racconti tutto, ma proprio per bene… il babbo ha fatto una tale confusione che non ho capito niente… Lei sa che quando è agitato non sa raccontar bene… pensi un po’, è venuto su da me stanotte! Io non riuscivo a dormire per quel terribile temporale, avevo tanto freddo, veniva uno spiffero dalla finestra e non avevo la forza di alzarmi. Continuavo a desiderare che qualcuno si svegliasse e venisse a chiudere la finestra e, a un tratto, sento avvicinarsi dei passi. Prima mi sono spaventata, perché dovevano essere le due o le tre e non riconoscevo il babbo, tanto sembrava diverso. È venuto vicino al mio letto e non stava in sé… bisognava vederlo: rideva e singhiozzava… si immagini di sentire il babbo ridere, ridere forte, allegro, di vederlo ballare su un piede, sull’altro, come un ragazzo. Naturalmente quando ha iniziato a raccontare, ero così stupita da non riuscire a credergli; ho pensato che il babbo avesse sognato o fossi io che continuavo a sognare, ma poi Ilona è salita da me e abbiamo chiacchierato e riso fino al mattino… ma adesso parli lei… dica… che cos’è questa nuova cura?».

Come quando un’ondata potente si rovescia su di noi e barcolliamo e cerchiamo invano di resisterle, così cercai di non lasciarmi sopraffare dal mio immenso stupore. Quella parola mi aveva illuminato come un lampo: ero io che avevo sprigionato la voce argentina in quella povera ignara, io che le avevo dato quella sciagurata certezza. Kekesfalva le aveva raccontato quello che Condor mi aveva confidato. Ma che cosa mi aveva detto Condor… e io, da parte mia, che cosa avevo riferito? Condor si era espresso molto prudentemente e io, pazzo, che cosa avevo inventato nella mia compassione, perché tutta una casa si rallegrasse, perché un vecchio ringiovanisse, un’inferma immaginasse d’esser sana?».

«Ma che cosa c’è… perché esita?» continuò Edith. «Sa bene che importanza ha per me ogni sua parola; dunque, che le ha detto Condor?».

«Che cosa ha detto?» ripetei per guadagnare tempo. «Lei lo sa già… cose buone: il dottor Condor spera di arrivare, col tempo, ai migliori risultati… se non sbaglio, vuole tentare una nuova cura e ha già chiesto informazioni… una cura molto efficace… se… se ho capito bene… io naturalmente non me ne intendo, ma lei si può fidare completamente di lui, se… io credo fermamente che farà tutto bene…».

Lei non si accorse delle mie esitazioni, oppure la sua impazienza oltrepassò ogni impedimento.

«Vede, ho sempre pensato che così non si poteva andare avanti. Ognuno è il miglior conoscitore di se stesso… si ricorda quando le dicevo che il massaggio, la cura elettrica e gli apparecchi di distensione erano una stupidaggine? Così si va troppo piano, non c’è modo di andare avanti… vede, oggi stesso, senza chiederlo a lui, ho già messo da parte questi stupidi apparecchi… lei non può immaginare che sollievo è stato… posso camminare molto meglio… credo che solo questi maledetti pesi abbiano reso tutto tanto difficile. Bisogna agire in tutt’altro modo, me ne sono accorta da un pezzo, ma adesso… mi dica, presto: che cos’è questo metodo del professore francese? Bisogna proprio andar là? Non si può fare la cura qui? Ah, come odio i sanatori, come li detesto… e poi non voglio vedere altri malati! Ne ho abbastanza di me stessa… dunque com’è? Animo, parli dunque! E, prima di tutto, quanto tempo ci vuole? È vero che è tanto rapido? Il babbo dice che in quattro mesi quel medico ha guarito il suo malato, in quattro mesi, e adesso può salire e scendere le scale, si può muovere… È una cosa… una cosa incredibile! Ma non stia lì zitto, mi racconti dunque! Quando vuole cominciare la cura e quanto tempo durerà?».

“Marcia indietro” dissi tra me, non bisogna permettere che si ostini in questa illusione, come se tutto fosse assicurato e certo. Cercai di temporeggiare: «Un termine fisso… nessun dottore può stabilire questo fin dal principio, io non credo che si possa definire già adesso… del resto… il dottor Condor ha parlato solo in generale di questo metodo… ha già dato risultati straordinari, mi ha detto, ma se poi è proprio così sicuro… voglio dire, è una cosa che va provata caso per caso… in ogni modo bisogna aspettare che lui…».

Ma già il suo appassionato entusiasmo aveva oltrepassato la mia incertezza.

«Ma lei non lo conosce! Da lui non si sa mai niente di deciso. È così terribilmente prudente e se promette una cosa a metà vuol dire che si sente proprio sicuro. Di lui ci si può fidare, e lei non sa che bisogno ho io di arrivare a una fine, di avere almeno la certezza che ci si arriverà… pazienza, mi dicono sempre, pazienza! Ma bisogna sapere fino a quando bisogna pazientare. Se mi dicessero: ci vogliono altri sei mesi, un anno, io direi: va bene, l’accetto e farei tutto quel che mi si chiede… ma ringrazierei il cielo di essere arrivata a quel punto! Lei non immagina come mi sento leggera da ieri. Mi sembra di aver cominciato a vivere solamente adesso. Stamani siamo già stati in città; lei si meraviglierà, ma da quando so di essere sulla via della guarigione non mi importa di ciò che la gente dice o pensa, se mi guardano e mi compatiscono. Ogni giorno voglio uscire, adesso, per dimostrare a me stessa che siamo alla fine di questa stupida attesa e di tutta la pazienza. E domani, domenica, lei è libero, abbiamo un gran progetto. Il babbo mi ha promesso che andremo all’allevamento dei cavalli. Non ci vado da quattro o cinque anni… perché non volevo più farmi vedere per strada. Ma domani ci andiamo, e lei viene con noi. Vedrà che sorpresa abbiamo pensato, Ilona e io. Oppure…». Si voltò ridendo verso Ilona: «Devo svelare il grande segreto?».

«Sì» rispose Ilona ridendo «niente più segreti!».

«Senta dunque, caro amico: il babbo voleva portarci in auto, ma si arriva troppo presto ed è noioso. Mi sono ricordata di quello che ha raccontato Josef: la vecchia principessa pazza, sa, quella che possedeva il castello prima di noi, una persona odiosa, usciva sempre in tiro a quattro nel grande calesse da viaggio, quello giallo e nero che è nella rimessa… Lo faceva sempre attaccare anche solo per andare alla stazione, perché tutti sapessero che era una principessa. Pensi che divertimento sarebbe andare in carrozza come la buonanima della principessa! C’è ancora il vecchio cocchiere. Ah già, lei non conosce il vecchio factotum, è da un pezzo a riposo, da quando abbiamo l’auto; ma avrebbe dovuto vederlo, appena gli hanno detto che volevamo uscire con il tiro a quattro! È corso subito su con le sue gambe vacillanti, ha pianto dalla gioia… Tutto è ormai fissato, alle otto partiamo, bisogna alzarsi prestissimo, e naturalmente lei rimane qui stanotte. Inutile protestare. Le diamo una bella stanza qui sotto e Pista le porterà dalla caserma tutto ciò che le occorre; e poi domani lui sarà vestito da lacchè come ai tempi della principessa… Ci deve fare questo piacere assolutamente, non ci sono scuse».

Continuava a parlare come una molla che si scarica; io ascoltavo stordito, ancora tutto preso da quel cambiamento inconcepibile. La sua voce era un’altra, il tono di solito nervoso era leggero e naturale, il viso era trasformato, il pallore malaticcio sostituito da una tinta sana e fresca, il nervosismo dei gesti scomparso. Di fronte a me era seduta una ragazza leggermente brilla con le pupille scintillanti e la bocca vivace e ridente. Senza volerlo questa ebbrezza passò anche in me e fece tacere la resistenza interna, come ogni ubriacatura. Forse, dicevo illudendomi, forse è vero o sarà vero; forse non l’ho ingannata, guarirà davvero presto. In fondo non ho mentito, almeno non troppo. Condor ha veramente letto di quella meravigliosa guarigione, e perché non dev’essere possibile proprio in questa bambina così fiduciosa, in questo essere sensibile reso così felice dal puro soffio della salute? Perché dunque contrastare questo entusiasmo che la illumina, perché tormentarla con la mia paura? La poveretta ha già sofferto tanto! E, come accade a ogni oratore, che si esalta per l’entusiasmo da lui stesso creato con vuote parole, così quella fiducia sorta soltanto dalla mia compassionevole esagerazione s’impossessava sempre più trionfalmente di me. E quando alla fine comparve il padre, ci trovò tutti dell’umore più spensierato; chiacchieravamo e facevamo progetti come se Edith fosse già guarita. Lei voleva sapere se avrebbe potuto riprendere le lezioni di equitazione al reggimento, se io l’avrei aiutata. E domandava se il padre dovesse già dare al parroco il denaro promesso per il tetto nuovo della chiesa. Tutte queste cose, naturali in una persona sana, lei le diceva ridendo e scherzando con tale spensieratezza che fece scomparire in me anche l’ultima resistenza. Soltanto quando la sera mi ritrovai in camera mia qualcosa dentro di me cominciò a farmi battere il cuore: non è esagerato tutto ciò che lei si ripromette? Non dovresti piuttosto attutire questa pericolosa fiducia? Ma non volli seguire quel pensiero. Perché preoccuparmi di aver detto troppo o troppo poco? Anche se ho promesso troppo, la bugia della compassione l’ha resa felice, e non può mai essere una colpa o uno sbaglio rendere felice una persona.

Quella gita iniziò di buon’ora con una piccola fanfara di ilarità. La prima cosa che sentii al mio risveglio nella stanza già illuminata dal sole furono allegre risate. Mi avvicinai alla finestra e vidi l’imponente vettura da viaggio della vecchia principessa che era stata tolta dalla rimessa e veniva ammirata da tutta la servitù; era un meraviglioso oggetto da museo costruito cento o centocinquant’anni prima dal carrozziere della corte viennese. La massiccia e veneranda costruzione, protetta contro l’urto delle ruote enormi da artistiche molle, era dipinta come le vecchie tappezzerie con scene pastorali e antiche allegorie un po’ ingenue, le cui tinte, una volta più vive, erano sbiadite. All’interno – avemmo occasione di scoprire altri particolari durante il viaggio – i sedili di seta imbottiti nascondevano molte raffinate comodità, come tavolini pieghevoli, specchietti e bottiglie di profumo. Naturalmente questo immenso giocattolo vecchio più di un secolo aveva un’aria irreale, e suscitò un allegro umore carnevalesco nel cocchiere e nella servitù affaccendata a far giungere il pesante veicolo sul piazzale. Il macchinista dello zuccherificio unse con zelo le ruote e batté i cerchioni di ferro per vedere se tutto era a posto, mentre si attaccavano i cavalli agghindati come per un matrimonio, dando occasione a Jonak, il vecchio cocchiere, di dare con orgoglio informazioni utili. Rivestito della scolorita livrea principesca e straordinariamente agile nonostante la sua gotta, dimostrava tutta la sua abilità ai giovani servi che sapevano andare in bicicletta e maneggiare un motore ma non avrebbero saputo guidare come si deve un tiro a quattro. Aveva spiegato al cuoco, la sera prima, che l’onore della casa esigeva, in una partita di caccia e simili gite, anche nei luoghi più fuori mano nel bosco e sul prato, che la colazione fosse servita con la stessa esattezza e signorilità di quando era servita nella sala da pranzo del castello. Sotto la sua sorveglianza il servo preparò tovaglie damascate, tovaglioli, posate d’argento, riponendo tutto nell’astuccio stemmato dell’argenteria principesca. E soltanto dopo questa cerimonia il cuoco, con un berretto di tela bianca sul viso raggiante, poté portare le provviste, e cioè polli arrosto, prosciutto, pasticci, pane bianco freschissimo, e tutta una batteria di bottiglie ben disposte sulla paglia, in modo da sopportare senza danno gli urti della vettura sulla strada maestra. Come rappresentante del cuoco fu mandato un giovane e gli fu assegnato il sedile di dietro della carrozza, quello in cui nei tempi antichi, accanto al lacchè di servizio, stava il corriere del principe con il cappello ornato di piume variopinte.

Grazie a questi laboriosi preparativi tutto acquistò un’allegra aria teatrale e, poiché la notizia della gita eccezionale si era sparsa nei dintorni, non mancavano gli spettatori. I contadini erano venuti dai villaggi vicini con i loro abiti festivi dai colori vivaci, dall’ospizio vicino erano comparse le vecchiette e gli omettini con l’inevitabile pipa di terracotta. Ma più numerosi erano i bambini a piedi nudi accorsi da vicino e da lontano, che, incantati dalla meraviglia, fissavano i cavalli infiorati e il cocchiere, il quale raccoglieva nella mano ossuta e ancora salda le lunghe redini sapientemente annodate. E non meno divertimento suscitava Pista che, invece del solito vestito turchino da autista, si pavoneggiava nella livrea principesca, tenendo in mano il corno d’argento, impaziente di dare il segnale di partenza. Ma prima dovevamo fare colazione, e quando finalmente ci avvicinammo al festoso veicolo non potemmo fare a meno di constatare ridendo che offrivamo uno spettacolo molto meno solenne della pomposa vettura e dei lacchè risplendenti. Kekesfalva soprattutto era un po’ comico nell’ornata carrozza dall’emblema nobiliare con il suo immancabile abito scuro, rigido come una cicogna nera: sarebbe stato bello vedere le ragazze in abiti rococò, con i capelli incipriati, i nei sulle guance e il ventaglio dipinto; e anche per me il costume bianco da cavaliere di Maria Teresa sarebbe stato più adatto della mia divisa azzurra. Ma anche senza questi vestiti storici, la scena sembrò abbastanza vistosa a tutti gli spettatori quando finalmente prendemmo posto nella maestosa e pesante vettura; Pista alzò il corno da caccia e un suono argentino dominò i saluti eccitati e i gesti d’addio della servitù riunita, mentre il cocchiere descriveva in aria un’immensa curva con la sua frusta facendola schioccare come un colpo di fucile. Il primo movimento del potente veicolo diede una scossa tale che ci spinse ridendo l’uno verso l’altro, ma poi l’abile guida condusse magistralmente i quattro cavalli attraverso il cancello che a un tratto ci parve troppo stretto per il panciuto macchinone e ci portò felicemente sulla strada maestra.

Non c’era da meravigliarsi che lungo la via suscitassimo molto stupore ma anche un immenso rispetto. Da molti anni non avevano più visto in tutto il circondario il principesco tiro a quattro e ai contadini sembrò l’inatteso annuncio di un evento soprannaturale. Forse pensavano che andassimo a corte o che fosse arrivato l’imperatore o qualche altra cosa di inimmaginabile stesse accadendo, perché i cappelli s’alzavano dalle teste come portati dal vento, e i bambini a piedi nudi correvano entusiasti dietro di noi. Se incontravamo un carro carico di fieno o un leggero calesse, il cocchiere sconosciuto saltava subito da cassetta e con il cappello in mano fermava i suoi cavalli per lasciarci passare. La strada apparteneva naturalmente a noi e, come nei tempi feudali, anche tutta la ricca e bella campagna con i suoi campi ondeggianti di spighe, con gli uomini e gli animali. In quel massiccio veicolo non ci si muoveva in fretta, ma in cambio ci era offerta l’occasione di osservare molto e di ridere molto, e questo era lo speciale piacere delle ragazze. La gioventù è sempre entusiasta di ogni cosa nuova e le insolite circostanze, lo strano veicolo, il devoto rispetto della gente nel vedere cose d’altri tempi e cento altri piccoli particolari, accentuarono l’allegria delle due giovani fino a una specie di ubriacatura d’aria. Edith, in particolare, che non usciva da mesi, sfogava la sua sfrenata allegria in quella meravigliosa giornata estiva.

La prima fermata fu in un piccolo villaggio, proprio mentre le campane suonavano per le funzioni domenicali. Si vedevano accorrere alla chiesa, nei viottoli tra un campo e l’altro, gli ultimi ritardatari; tra gli alti steli di grano si distinguevano solo i cappelli piatti guarniti di seta nera degli uomini e le cuffie ricamate a colori delle donne. Da tutte le direzioni avanzava come un oscuro bruco quella linea che si svolgeva attraverso l’oro ondeggiante dei campi e proprio mentre facevamo il nostro ingresso sulla strada principale, con grande spavento di alcune oche schiamazzanti, il suono delle campane cessò. La messa cominciava. E con nostra sorpresa Edith chiese impetuosamente che tutti scendessero e partecipassero alla funzione.

Che una carrozza così straordinaria si fermasse nella loro modesta piazza e che il proprietario, di cui tutti avevano sentito parlare, volesse assistere alla messa nella loro chiesetta con la sua famiglia, fra la quale includevano anche me, suscitò grandissimo stupore. Il sacrestano corse subito fuori, come se quell’ex Kanitz fosse il principe Orosvár in persona, e disse con estrema cortesia che il prete li avrebbe aspettati per cominciare; la gente rispettosa fece ala chinando la testa e tutti si commossero visibilmente quando si accorsero che Edith doveva essere sostenuta da Josef e da Ilona. Proprio la gente più semplice è sempre colpita quando vede che la sventura non esita a colpire anche i “ricchi”. Ci fu un po’ di agitazione e di movimento, poi le donne si affrettarono a portare dei cuscini, affinché l’inferma potesse stare più comoda, naturalmente nella prima panca che si era subito svuotata; pareva quasi che il sacerdote celebrasse la messa per noi con speciale solennità. Anch’io fui colpito dalla commovente semplicità di quella chiesetta; il canto chiaro delle donne, quello un po’ rauco e duro degli uomini, le voci ingenue dei bambini mi parvero mostrare una fede più pura e più certa delle cerimonie complicate alle quali avevo spesso assistito a Santo Stefano o Sant’Agostino a Vienna. Ma fui subito distolto da un vero raccoglimento quando, guardando per caso Edith che mi era vicina, vidi quasi con spavento con quale ardente devozione pregava. Fino ad allora non avevo mai supposto da nessun indizio che fosse religiosa; ora scoprivo in lei un fervore che non era, come spesso accade, un’abitudine: il pallido viso stava chinato come quello di chi cammina contro una forte tempesta, le mani aggrappate al banco, i sensi tutti concentrati all’interno e mormorando quasi inavvertitamente le risposte; tutta il suo comportamento tradiva la tensione di una persona che vuole ottenere qualcosa di straordinario. A volte il banco tremava tutto, tanto penetravano nel duro legno l’ardore e la commozione e il tremito di quell’estatica preghiera. Capii che si rivolgeva a Dio chiedendo, volendo qualcosa di speciale. E non era difficile intuire che cosa desiderasse quella poverina. Anche quando Edith fu ricondotta nella carrozza, dopo la funzione, restò a lungo raccolta in sé. Non parlava più, non si girava più piena di energia a destra e a sinistra; pareva che quella mezz’ora di fervida lotta avesse esaurito e stancato i suoi sensi. Anche noi diventammo più riservati. La scarrozzata continuò quieta e a poco a poco sonnolenta, finché arrivammo quasi a mezzogiorno all’allevamento dei cavalli.

Là ci aspettava un’accoglienza speciale. I giovani del vicinato, evidentemente informati della nostra visita, erano andati a cercare i cavalli più energici e ci venivano incontro al galoppo serrato in una specie di fantasia araba. Quei giovani abbronzati dal sole erano bellissimi da vedere, con la camicia aperta e i lunghi nastri svolazzanti dai cappelli bassi, i calzoni bianchi e larghi come nelle pampa; si avvicinavano impetuosamente saltando come un’orda beduina sui cavalli senza selle, quasi avessero voluto abbatterci in un colpo. Già i nostri cavalli tendevano inquieti le orecchie, e il vecchio Jonak con le gambe puntate doveva tenere tese le redini, quando la banda selvaggia, a un segnale, si dispose in una fila ordinata e come un allegro corteo ci accompagnò fino alla casa dell’amministratore.

Là ebbi occasione di vedere molte cose interessanti per me, esperto cavallerizzo. Alle giovani furono portati dei puledri e loro guardavano con stupore quegli animali impauriti dalle gambe ossute e maldestre e i musi inesperti, che non riuscivano ad afferrare bene lo zucchero offerto. Mentre eravamo tutti così allegramente occupati il garzone, sotto la direzione di Jonak, aveva preparato all’aperto una meravigliosa merenda. La bontà e la forza del vino fecero sprigionare l’allegria fino ad allora contenuta. Tutti diventammo più loquaci, più disinvolti, più cordiali e così come nessuna nuvoletta oscurava l’azzurro del cielo, allo stesso modo durante tutte quelle ore non mi turbò il pensiero che la gracile giovinetta, che rideva più cordialmente e più felice di tutti, fosse la stessa che avevo sempre conosciuto sofferente e disperata, o che il vecchio, il quale osservava e tastava i cavalli con la dimestichezza di un veterinario e scherzava con i garzoni, dando loro di soppiatto delle mance, fosse lo stesso che due giorni prima mi aveva assalito di notte come un sonnambulo, spinto da una folle paura. Non riconoscevo neppure me stesso, tanto leggere ed elastiche sentivo le membra. Dopo colazione, mentre Edith si riposava nella camera della moglie dell’amministratore, montai vari cavalli. Cavalcai a gara con alcuni giovani garzoni attraverso i prati a briglia sciolta e lasciandomi andare, provando un senso di libertà fino a quel momento sconosciuto. Ah, poter rimanere lì, non sottoposto a nessuno, libero nei liberi campi, libero come un uccello! Mi sentii stringere un po’ il cuore quando, galoppando lontano, udii il suono del corno che annunciava il ritorno.

Per questo ritorno il nostro esperto Jonak aveva scelto un’altra strada, probabilmente perché faceva un giro attraverso un fresco boschetto. E poiché in quel giorno felice tutto riusciva a meraviglia, ci aspettava un’ultima e più bella sorpresa; entrando in un minuscolo villaggio di venti case arrivammo a un punto in cui quella strada fuori mano era quasi sbarrata da una dozzina di carri vuoti. Non c’era nessuno lì sul posto che potesse aiutarci a far passare la nostra imponente carrozza; sembrava che tutto il vicinato fosse scomparso sotto terra. Ma quel vuoto così poco domenicale si riempì per incanto non appena Jonak, con magistrale abilità, ebbe fatto schioccare nell’aria la frusta come un colpo di pistola: la gente accorse spaventata e ci fu un divertente malinteso. Proprio quel giorno, il figlio del più ricco contadino del paese festeggiava le nozze con una parente povera di un’altra località. Dal punto in cui la strada era sbarrata e dove un capannone era stato preparato per la danza, accorse tutto rosso dalla premura il corpulento padre dello sposo per darci il benvenuto. Forse credette davvero che il signor von Kekesfalva avesse fatto attaccare apposta il tiro a quattro per onorare lui e suo figlio con la sua presenza alla festa nuziale, forse approfittò del nostro casuale passaggio per accentuare tra gli altri la sua elevata posizione nel paese. In ogni modo pregò con molti inchini il signor von Kekesfalva e i suoi ospiti di fargli l’onore di bere alla salute della giovane coppia un bicchiere del suo vino ungherese, mentre veniva sgombrata la strada; d’altra parte noi eravamo troppo di buon umore per rifiutare un invito tanto cordiale. Facemmo scendere Edith con grandi precauzioni e, passando come in trionfo attraverso una folla rispettosa che bisbigliava stupita, entrammo nella rustica sala da ballo.

Osservata da vicino, questa sala da ballo risultò essere una rimessa; ai due lati opposti erano stati costruiti due palchi mediante delle assi stese sopra botti di birra vuote. A destra si vedeva un tavolo coperto da una tovaglia bianca e pieno di bottiglie e di cibi, intorno al quale sedevano, oltre agli sposi, i parenti e i consueti ospiti onorifici, il parroco e il comandante della gendarmeria. Nel palco opposto sedevano i musicisti, zingari dai lunghi baffi, violino, violoncello e piatti; nello spazio interno si affollavano gli invitati, mentre i bambini che non erano riusciti a entrare si affacciavano allegri alla porta come ospiti senza biglietto o facevano penzolare le gambe dalle travi del soffitto.

Naturalmente alcuni parenti ci fecero subito posto e apparve un’allegra meraviglia nei visi della gente quando ci mescolammo senza esitazione a tutti quei bravi contadini. Il padre dello sposo, tremante per l’eccitazione, andò in persona a prendere un immenso boccale di vino, riempì i bicchieri e a voce alta gridò «Alla salute dei nobili signori!» e l’eco vibrante di quelle parole risuonò in tutta la strada. Poi fece avvicinare suo figlio e la giovane sposa, una ragazza timida dai larghi fianchi, che aveva un’aria commovente nel vestito della festa e con la corona di mirto; rossa per l’emozione e imbarazzata s’inchinò davanti a Kekesfalva e baciò rispettosamente la mano di Edith, che si commosse visibilmente. La vista di una cerimonia nuziale agita sempre le ragazze, perché in quel momento la loro anima è presa da una misteriosa solidarietà. Edith, arrossendo, attirò a sé l’umile ragazza, la abbracciò e dopo un attimo di riflessione si tolse dal dito un anello, un antico anello paterno non molto prezioso, e lo mise al dito della sposa che sembrò pazza dalla confusione per il dono inatteso. Guardò sbigottita il suocero come per domandargli se potesse accettare un regalo così grande e, appena lui l’ebbe incoraggiata con un cenno orgoglioso, lei scoppiò in lacrime per l’immensa felicità. Ci sentivamo nuovamente avvolti da una viva ondata di gratitudine. Da tutte le parti accorrevano i contadini semplici, per niente viziati; dai loro sguardi si capiva che avrebbero fatto volentieri qualcosa di speciale per mostrarci la loro riconoscenza, ma nessuno osava rivolgere una parola a così “nobili signori”. In mezzo a loro si muoveva una vecchia contadina con le lacrime agli occhi e sembrava ubriaca mentre andava dall’uno all’altro, abbagliata dall’onore concesso al matrimonio del figlio, mentre lo sposo nella sua confusione guardava ora la sposa, ora noi, ora i suoi pesanti e lucidi stivali.

In quel momento Kekesfalva fece ciò che poteva per rompere quel senso di penoso rispetto. Strinse cordialmente la mano al padre, allo sposo e alle autorità e li pregò di non interrompere per causa nostra la bella festa. I giovani dovevano continuare a ballare; la più grande gioia che ci potevano dare consisteva nel continuare la festa indisturbati. Nello stesso tempo chiamò a sé il responsabile dell’orchestra che aspettava ai piedi del palco con il violino sotto il braccio, nell’atteggiamento di un inchino, e gli gettò un biglietto di banca facendogli segno di cominciare. Il denaro doveva essere molto, perché il giovane sussultò come per una scossa elettrica, si precipitò sul palco, fece un cenno ai musicisti e subito i quattro giovani attaccarono la musica come accade soltanto in Ungheria e dagli zingari. Il primo tocco dei piatti con la sua forza potente spazzò ogni esitazione. In un attimo si formarono le coppie, il ballo proseguì più animato e più inebriante di prima, poiché senza volerlo tutti i giovani e le ragazze sentivano l’ambizione di mostrarci come sanno ballare i veri ungheresi. In un momento la stanza, poco prima pervasa da un silenzio rispettoso, fu trasformata in un turbinio di corpi che si agitavano, saltavano, pestavano; i bicchieri tintinnavano sul palco al ritmo della musica, tale era l’ardore, la foga di quei ballerini entusiasti. Edith seguiva la scena con occhi ardenti. A un tratto sentii la sua mano sul mio braccio. «Anche lei deve ballare» disse in tono di comando. Fortunatamente la sposa non era ancora stata trascinata nel vortice e fissava tutta confusa l’anello al dito. Quando m’inchinai davanti a lei, arrossì per l’altissimo onore, poi si lasciò condurre volentieri. Il nostro esempio incoraggiò lo sposo, che, spinto dal padre, invitò Ilona, e allora i musicisti si lanciarono come indemoniati sui loro strumenti: il violinista sembrava un diavolo dai baffi neri; credo che né prima né dopo ci sia mai stato in quel villaggio un ballo così sfrenato.

Ma la cornucopia delle sorprese non era del tutto vuotata. Attratta dal ricco regalo alla sposa, una di quelle vecchie zingare che non mancano mai alle feste si era fatta strada fino al palco e insisteva con calore perché Edith si lasciasse leggere la mano, ma lei ne era evidentemente imbarazzata. Da un lato era molto incuriosita, dall’altro si vergognava di cedere a una simile superstizione in presenza di tanti spettatori. Le venni subito in aiuto allontanando da lei il signor von Kekesfalva e tutti gli altri, affinché nessuno potesse sentire una parola delle misteriose profezie e i curiosi poterono soltanto vedere da lontano, ridendo, che la vecchia, inginocchiata, prendeva la mano di Edith e la studiava con molti gesti, misteriosa. In Ungheria tutti conoscono fino alla nausea i consueti trucchi di queste donne che annunciano a ognuno tutto ciò che c’è di più bello, per trarre il maggior profitto possibile dalle loro buone novelle. Ma con mia sorpresa Edith sembrava turbata da quello che la vecchia mormorava con voce dura e frettolosa. Apparve quel tremito nelle narici che accompagnava in lei ogni violenta emozione. Stava ad ascoltare chinandosi sempre più in avanti e ogni tanto si guardava intorno spaventata per vedere se nessuno stesse ascoltando; poi fece un cenno al padre, gli disse qualcosa con aria di comando e lui, ubbidiente come sempre, mise mano al portafoglio e porse alcuni biglietti alla zingara. La somma parve enorme per le abitudini del villaggio, perché la donna cadde di nuovo in ginocchio, baciò come un’ossessa l’orlo dell’abito di Edith, passando poi la mano sempre più rapidamente sui piedi paralizzati con scongiuri incomprensibili. Poi scomparve con un salto, quasi temendo che qualcuno le potesse togliere tutto quel denaro.

«Adesso andiamo» dissi a un tratto al signor von Kekesfalva, perché mi colpì il pallore sul volto di Edith. Andai a cercare Pista; lui e Ilona sostennero e aiutarono l’inferma fino alla carrozza. Subito cessò la musica; nessuno voleva rinunciare ad accompagnare con grida e saluti la nostra partenza. I musicisti circondarono la carrozza per intonare subito un’ultima aria, tutto il villaggio gridò e ripeté: «Evviva!». Il vecchio Jonak ebbe un bel da fare in mezzo a quei rumori bellicosi per frenare i cavalli fuori esercizio.

Ero seduto di fronte a Edith ed ero preoccupato per lei. Lei tremava ancora tutta; sembrava oppressa da un sentimento violento. A un tratto scoppiò in un singhiozzo, ma era un singhiozzo di felicità. Piangeva e rideva. Indubbiamente la furba zingara le aveva profetizzato una rapida guarigione e forse anche qualche altra buona notizia.

«Lasciatemi, lasciatemi» ci ripeteva impaziente, singhiozzando. Sembrava provare una nuova e strana gioia in quell’agitazione. Continuava a ripetere: «Lasciatemi stare, lo so che quella vecchia è una bugiarda. Lo so da me! Ma perché non posso anch’io essere sciocca? Perché non lasciarsi ingannare una volta tanto?».


Era già tardi quando arrivammo al castello. Tutti insistevano perché rimanessi a cena, ma io non volevo. Mi pareva che bastasse, anzi era già troppo. Ero stato perfettamente felice in quella meravigliosa giornata estiva, ogni aggiunta avrebbe solo peggiorato le cose. Meglio andarsene a casa seguendo il noto viale con l’animo calmo come l’aria estiva dopo il giorno ardente. Non desiderare più nulla, solo ricordare con gratitudine e rivedere tutto nella memoria. Così mi congedai. Le stelle brillavano e mi pareva che brillassero su di me con tenerezza. Il vento passava dolcemente sui campi oscuri, pieni di calde esalazioni, e mi pareva cantasse per me. Mi sentii avvolto da quella pura esaltazione in cui tutto sembra buono e ispirato, il mondo e gli uomini, quando si vorrebbe abbracciare ogni albero accarezzando il legno come una persona amata. Si vorrebbe entrare in ogni casa, sedersi tra sconosciuti e confidare loro tutto, poiché il cuore sembra divenuto troppo piccolo e il sentimento troppo forte e si vorrebbe dividere e spandere, elargire, donare e sperperare un po’ di quell’eccesso di felicità.

Quando finalmente arrivai in caserma, l’attendente mi aspettava davanti alla porta. Per la prima volta notai (quante cose notavo quel giorno per la prima volta!) il viso sano, tondo, cordiale di quel contadino ruteno. Volevo rallegrarlo con qualcosa e pensai di regalargli un po’ di denaro per bere un bicchiere di birra con la sua donna. Volevo anche concedergli la libera uscita quella sera, il giorno dopo e tutta la settimana! Stavo mettendo la mano in tasca per prendere una moneta d’argento quando lui si mise sull’attenti e mi annunciò: «Un telegramma per il signor tenente!».

«Un telegramma?». Mi preoccupai. Chi poteva scrivermi? Solo qualcosa di brutto poteva cercarmi con tanta fretta. Corsi al tavolo su cui era posato il plico chiuso. Lo aprii con esitazione. Poche parole annunciavano con chiarezza: “Chiamato domani da Kekesfalva. Urgente bisogno parlare prima. L’aspetto alle cinque Taverna Tirolese. Condor”.


Mi era già capitato una volta di veder cambiare in pochi minuti uno stato di confusa ebbrezza in una chiarezza mentale cristallina. Era successo l’anno prima, alla festa di congedo di un collega che sposava la figlia di un ricchissimo imprenditore boemo e ci offrì una grande serata. Il buon ragazzo non badò a spese, fece servire una batteria di bottiglie del più ricco Bordeaux e alla fine una tale quantità di champagne, che, a seconda del temperamento, alcuni di noi divennero allegrissimi, altri sentimentali. Ci si abbracciava, si rideva, si faceva baccano e si cantava. I brindisi si succedevano ininterrottamente, s’ingoiavano bicchierini di cognac e di liquore, si fumava saporitamente e densi vapori avvolgevano il salone surriscaldato in una specie di nebbia azzurra, così che nessuno si accorse che dietro le persiane chiuse già albeggiava. Potevano essere le tre, le quattro, e ormai quasi nessuno riusciva a stare in piedi: seduti goffamente o appoggiati al tavolo fissavamo in alto gli occhi gonfi e vitrei, quando veniva annunciato un nuovo brindisi; chi tentava di uscire andava barcollando verso la porta o cadeva sul pavimento come un sacco di stracci. Nessuno riusciva a parlare e pensare in modo chiaro.

All’improvviso la porta si spalancò: il colonnello, di cui più tardi avrò occasione di parlare, si precipitò dentro e, poiché nel chiasso assordante pochi lo riconobbero o lo notarono, si avvicinò al tavolo e diede un pugno che fece tintinnare piatti e bicchieri. Poi ordinò con la sua voce più dura e tagliente: «Silenzio!».

E subito, d’un colpo, tutti tacquero, anche i più addormentati si scossero e si svegliarono. Il colonnello annunciò brevemente che nella mattinata dovevamo aspettare un’improvvisa ispezione del generale di divisione. Contava che tutto andasse bene e nessuno disonorasse il reggimento. Allora accadde una cosa sorprendente: in un attimo tutti riacquistammo la piena coscienza. Come se si fosse spalancata una finestra interna, tutti i vapori dell’alcol erano volati via, i visi gonfi si tesero alla chiamata del dovere, ognuno s’irrigidì, dopo pochi minuti il tavolo in disordine fu abbandonato e ognuno si rese conto chiaramente di ciò che doveva fare. I soldati furono svegliati, gli attendenti accorsero, tutto fu pulito e lustrato fino all’ultima borchia della sella. L’ispezione temuta si svolse qualche ora dopo in modo inappuntabile.

Con la stessa rapidità, non appena ebbi letto il telegramma, il molle stato di sogno scomparve. In un attimo compresi ciò che non avevo voluto vedere in tutte quelle ore: che tutto quell’entusiasmo era soltanto l’ebbrezza di una menzogna e che io nella mia debolezza, nella mia infelice compassione, mi ero reso colpevole di un inganno. Capii immediatamente: Condor veniva a chiedermene conto. Ora bisognava pagare lo scotto dell’esaltazione mia e altrui.


Con la puntualità dell’impazienza e quindi un quarto d’ora prima dell’orario stabilito, mi trovavo di fronte alla taverna e puntualmente, all’ora fissata, Condor arrivò in carrozza dalla stazione. Senza formalità mi disse: «Benissimo, lei è puntuale; ero certo di potermi fidare. Andiamo nel nostro angolo. Quello che abbiamo da dire non vuole ascoltatori».

Mi sembrò che qualcosa fosse cambiato nella sua molle andatura. Entrò nella taverna a grandi passi, agitato e nello stesso tempo sicuro, comandò quasi bruscamente alla premurosa cameriera: «Un litro di vino, lo stesso dell’altro ieri. E ci lasci soli. La chiamerò io».

Ci sedemmo, e prima ancora che la cameriera avesse posato il vino sul tavolo iniziò: «Entriamo subito in tema: devo affrettarmi, altrimenti la gente fuori fiuta qualcosa di straordinario e immagina che stiamo qui a cospirare. È stata già una bella fatica calmare l’autista, che mi voleva portare subito su a ogni costo. Ma entriamo in medias res, perché lei sappia di che cosa si tratta. Dunque l’altro ieri ricevo un telegramma: “La prego, venerato amico, venga al più presto. Tutti l’aspettiamo impazientemente. Fiducioso riconoscente suo Kekesfalva”. Già quei superlativi “al più presto” e “impazientemente” non mi piacquero. Perché a un tratto così impazienti? Avevo visitato Edith due giorni prima. E poi, perché assicurazione telegrafica della sua fiducia, perché questa riconoscenza speciale? Non mi lasciai impressionare e misi da parte il telegramma; spesso quel povero vecchio ha simili frenesie. Ma ieri mattina rimasi scosso. Mi giunse una lunghissima lettera di Edith, un espresso, assolutamente pazza e frenetica. Aveva sempre saputo che io ero il solo uomo sulla terra che la potesse salvare e non trovava parole per dirmi come era felice di essere arrivata a questo punto. Mi scriveva soltanto per assicurarmi che potevo contare su di lei in tutto e per tutto. Avrebbe fatto tutto quello che le avessi ordinato in piena fiducia, anche la cosa più difficile. Ma presto, subito, dovevo iniziare la nuova cura, non poteva resistere dall’impazienza. E ripeteva: può chiedermi tutto, solo deve iniziare subito, ecc. ecc. Quella frase, la nuova cura, m’illuminò. Capii subito che qualcuno doveva aver parlato della cura del professor Viennot o al vecchio o alla figlia: una cosa simile non piove dal cielo. E questo qualcuno non poteva che essere lei, signor tenente».

Senza volerlo feci un gesto, perché lui parò subito il colpo.

«Su questo punto non c’è discussione. Con nessun altro ho fatto il più piccolo accenno a quel professore. Lei è responsabile se quella gente crede che in due mesi tutto scomparirà come d’incanto. Ma risparmiamoci le recriminazioni: tutti e due abbiamo detto troppo, io a lei e lei agli altri. Era mio dovere essere più cauto con lei. In fondo, trattare i malati non è il suo mestiere. Come poteva sapere che i malati e i loro parenti hanno un vocabolario diverso dagli uomini normali, che ogni “forse” si trasforma subito per loro in “certo” e perciò bisogna infondere la speranza solo in prudenti gocce distillate, altrimenti l’ottimismo va alla testa e li fa impazzire? Ma ormai quel che è stato è stato. Lasciamo da parte la responsabilità. Io non l’ho chiamata qui per discutere. Soltanto sento l’obbligo, poiché lei si è immischiato nei miei affari, di informarla della situazione. Ecco perché l’ho chiamata».

Condor alzò per la prima volta la fronte e mi guardò in faccia, ma non c’era severità nel suo sguardo. Al contrario, mi sembrava che avesse compassione di me. Anche la sua voce divenne più mite: «Caro signor tenente, so benissimo che quanto devo comunicarle adesso le provocherà molto dispiacere. Ma non c’è tempo per sentimenti e sentimentalismi. Le avevo raccontato che in seguito a quel rapporto della rivista medica avevo subito scritto al prof. Viennot per avere informazioni più dettagliate; non credo di aver detto di più. Ieri mattina è arrivata la risposta, contemporaneamente alla lettera di Edith. Le informazioni del professore sono positive. Ha di fatto ottenuto meravigliosi risultati con quel malato e con altri. Ma purtroppo, e questo è il punto penoso, il suo metodo non si può applicare al nostro caso. Nelle sue guarigioni si trattava di malattie del midollo spinale di natura tubercolare nelle quali, le risparmio i particolari tecnici, cambiando la pressione i nervi motori potevano rientrare in piena funzione. Nel nostro caso, in cui è colpito il sistema centrale, tutti i procedimenti del prof. Viennot – l’immobilità in un busto, i bagni di sole, la ginnastica speciale – sono fuori luogo. Il suo metodo è purtroppo assolutamente impraticabile nel nostro caso. Ordinare alla povera bambina tutte queste cure faticose vorrebbe dire tormentarla inutilmente. Ecco quel che mi sentivo obbligato di comunicarle. Adesso lei sa quale è veramente lo stato delle cose e con che leggerezza ha dato alla povera ragazza la speranza che in qualche mese potesse di nuovo ballare e saltare! Nessuno avrebbe sentito da me un’affermazione così assurda. Ma con lei, che così precipitosamente ha promesso la luna e le stelle del cielo, ora se la prenderanno tutti. In fondo lei, solo lei ha creato quest’imbroglio».

Sentii che le mie dita s’irrigidivano. Avevo intuito tutto questo nel subconscio fin dal momento in cui avevo visto il telegramma sul tavolo; eppure, adesso che Condor mi esponeva con nuda chiarezza la situazione, mi pareva di ricevere un colpo di scure sulla fronte. Istintivamente sentivo il bisogno di difendermi. Non volevo che facesse pesare su di me tutta la responsabilità. Ma quello che finalmente riuscii a dire sembrava il balbettio di uno scolaro sorpreso in una birichinata.

«Ma, come mai? Ho fatto quello che mi pareva meglio… Quando l’ho raccontato a Kekesfalva era soltanto per… per…».

«Lo so, lo so» interruppe Condor «naturalmente è stato lui che glielo ha strappato di bocca; è capace di disarmare chiunque con la sua disperata insistenza. So benissimo che lei è stato debole per compassione, per i migliori e più lodevoli motivi. Ma, credo di averla già ammonita una volta, la compassione è un’arma a doppio taglio; chi non sa maneggiarla bene, non deve metterci mano e tanto meno cuore. Solo all’inizio la compassione, proprio come la morfina, è una benedizione per il malato, un rimedio, un aiuto; ma se non si sa dosarla bene e sospendere, diventa un veleno micidiale. Le prime iniezioni calmano, intorpidiscono il dolore. Ma fatalmente l’organismo, l’anima come il corpo, possiedono una forza di adattamento straordinaria; come i nervi chiedono sempre una dose maggiore di morfina, così il sentimento richiede sempre maggior compassione e alla fine più di quanto se ne possa dare. Viene inevitabilmente il momento in cui si deve dire “no” e non bisogna curarsi se l’ammalato ci odia per quest’ultimo rifiuto più di quanto sia stato beneficiato prima. Sì, caro signor tenente, bisogna tener bene a freno la propria compassione, altrimenti fa danni peggiori dell’indifferenza. Questo lo sappiamo noi dottori e lo sanno i giudici e gli uscieri e i pignoratori. Se tutti assecondassero la loro compassione, il nostro mondo si fermerebbe: cosa pericolosa, molto pericolosa. Lei stesso vede ora che cosa ha prodotto la sua debolezza!».

«Sì… ma non si può… non si può lasciare il prossimo nella sua disperazione, così, semplicemente… In fondo, che male ho fatto se ho tentato…».

Ma Condor divenne all’improvviso violento. «Sicuro, molto male! Molta responsabilità, moltissima, quando si fa impazzire un altro con la nostra compassione! Uno deve riflettere bene e sapere fin dove ha deciso di andare, prima di immischiarsi in una cosa: non si può giocare con i sentimenti altrui. Io le concedo che ha ubriacato questa brava gente con le motivazioni più oneste e più buone, ma nel nostro mondo non conta quel che si raggiunge e quello che si provoca. Compassione, benissimo! Ma ci sono due tipi di compassione. L’una, debole e sentimentale, che è una semplice impazienza del cuore di liberarsi al più presto dalla pena per la sventura altrui, non consiste nel soffrire con l’altro, ma è un istintivo allontanare il dolore altrui dalla propria anima. L’altra, l’unica che conta, è la compassione non sentimentale ma creatrice, che sa quello che vuole ed è decisa pazientemente e condividendo il dolore a tener duro fino all’estremo delle proprie forze, e anche oltre. Solo andando fino alla fine, all’estrema e amara fine, solo avendo la grande pazienza si possono aiutare gli altri, solo quando ci sappiamo sacrificare, solo allora!».

Nella sua voce si sentiva un tono amaro. Senza volerlo mi venne in mente quello che Kekesfalva mi aveva raccontato: Condor aveva sposato una cieca che non aveva potuto guarire, quasi come espiazione, e questa cieca, invece di essergli riconoscente, lo continuava a tormentare. Ma Condor mise la mano sul mio braccio con calore, quasi con tenerezza.

«Via, non voglio essere severo. Lei è stato vittima del suo sentimento, e questo può accadere a tutti. Ma adesso veniamo a noi. Non l’ho fatta venire qui per discutere di psicologia. Veniamo al punto. Naturalmente è necessario, in questo, agire di comune accordo. Non deve accadere una seconda volta che lei mi faccia un tiro così mancino. Dunque senta: purtroppo dalla lettera di Edith capisco che i nostri amici sono entrati nell’illusione che con la cura del prof. Viennot si possa cancellare quella complicata malattia come una spugna. Anche se questa illusione è già pericolosamente profonda, non ci rimane che estirparla subito, quanto più presto, tanto meglio per tutti. Naturalmente sarà un colpo duro: la verità è sempre una medicina amara, ma non si può lasciar radicare un’illusione simile. S’intende che cercherò di farlo nel modo meno doloroso. Ma veniamo a lei. Per me la cosa più comoda sarebbe dare a lei tutta la colpa, dire che lei mi ha capito male, ha esagerato e fantasticato, ma non lo farò. Piuttosto prendo la colpa sulle mie spalle, ma, glielo dico subito, non posso lasciar lei del tutto da parte. Lei conosce il vecchio e la sua spaventosa tenacia: se anche gli spiego tutto cento volte e gli mostro la lettera del professore, continuerà a piagnucolare «Ma lei ha promesso al signor tenente» e «Il signor tenente però ha detto…». Incessantemente si riferirà a lei per illudersi che nonostante tutto c’è ancora qualche speranza. Senza la sua testimonianza non riuscirò a liberarmi. Le illusioni non si possono buttar via rapidamente come mercurio nel termometro. Se si dà una pagliuzza di speranza a uno di quei malati che così crudelmente; si chiamano incurabili, quella pagliuzza diventa subito una trave e la trave una casa. Ma questi castelli in aria sono molto dannosi per i malati e il mio dovere di medico è distruggerli al più presto, prima che vi si stabiliscano speranze esaltate. Dobbiamo dunque metterci all’opera senza perdere tempo».

Condor tacque. Aspettava evidentemente la mia approvazione. Ma io non osavo incontrare il suo sguardo. Dentro di me, evocate dai battiti del cuore, scorrevano le immagini della giornata precedente. Con quale allegria eravamo passati in mezzo alla campagna estiva! E il viso della malata come raggiava di sole e di felicità! La vedevo accarezzare i piccoli puledri, poi seduta alla festa come una regina; vedevo le lacrime scorrer sul viso del vecchio al quale la bocca tremava e rideva. Distruggere tutto questo d’un colpo! Ripetere la trasformazione alla rovescia, ripiombare con una parola nell’inferno dell’impazienza la giovane strappata così meravigliosamente alla sua disperazione! No, no, non avrei mai partecipato a una cosa simile. Così risposi esitante «Ma non si potrebbe invece…» e tacqui sotto il suo sguardo scrutatore.

«Che cosa?» domandò bruscamente.

«Voglio dire… non si potrebbe aspettare con questa spiegazione? Almeno qualche giorno, perché… perché ieri avevo l’impressione che lei si fosse così preparata a questa cura… voglio dire interiormente… ora avrebbe… forze psichiche… cioè sarebbe in grado di trovare molta più forza in sé… se si lasciasse per qualche tempo nella fiducia che questa nuova cura, dalla quale lei aspetta tutto, potesse definitivamente guarirla… Lei non l’ha vista… lei non può immaginare che effetto ha avuto il solo annuncio… io avevo davvero l’impressione che si muovesse già meglio… e mi domando se non si dovrebbe prima lasciar operare questo… naturalmente…». Iniziai a fare marcia indietro notando con che sorpresa Condor mi guardava: «Naturalmente io non me ne intendo…».

Condor continuava a fissarmi. Poi brontolò: «Ma guarda… Saul tra i profeti! Sembra che si sia immedesimato a fondo nella cosa; ha ricordato persino le “forze psichiche”! E oltre a questo le sue affermazioni cliniche… Senza saperlo, in segreto, mi sono preparato un assistente e un collega! Del resto» si passò la mano nervosamente tra i capelli «quello che lei dice non è poi stupido. Scusi, voglio dire, naturalmente, stupido nel senso medico. È strano, molto strano. Quando ho ricevuto quella lettera esaltata di Edith anch’io mi sono chiesto per un momento, dato che lei l’aveva persuasa che la guarigione avanzava a grandi passi, se non dovessi sfruttare questa disposizione appassionata… non è proprio pensato male, signor collega! Sarebbe facilissimo inscenare la cosa: la mando nell’Engadina dove ho un amico dottore, la lasciamo nella beata illusione che sia la nuova cura, mentre in realtà è la vecchia. Da principio l’effetto probabilmente sarebbe grandioso e riceveremmo una quantità di lettere entusiaste, riconoscenti. L’illusione, il cambiamento d’aria e di luogo, l’aumento di energia, tutto aiuterebbe attivamente a ingannarla; infine quindici giorni in Engadina rimetterebbero in sesto anche lei e me. Ma, caro tenente, io, medico, non devo pensare all’inizio, ma anche alla continuazione e prima di tutto alla fine. Devo tener conto del contraccolpo inevitabile di tali folli speranze; anche come dottore rimango un giocatore di scacchi, un giocatore paziente che non deve rischiare, tanto meno quando la posta è pagata da un altro».

«Ma… ma anche lei crede che si possa ottenere un notevole miglioramento…».

«Certo, nel primo slancio andremmo un bel pezzo avanti: le donne reagiscono sempre in modo stupefacente ai sentimenti, alle illusioni. Ma immagini anche lei la situazione dopo un paio di mesi, quando le cosiddette forze psichiche di cui parlavamo fossero esaurite, la volontà logorata, la passione spenta, e dopo settimane di grande tensione la guarigione non venisse, quella guarigione totale su cui la ragazza adesso conta con certezza. Si immagini l’azione catastrofica su una creatura sensibile già fin da ora divorata dall’impazienza. Nel nostro caso non si tratta di un lieve miglioramento, ma di qualcosa di fondamentale, del cambiamento dal lento e sicuro metodo della pazienza a quello audace e pericoloso dell’impazienza. Come potrà ancora aver fiducia in me, in un nuovo medico o in chiunque altro, quando si vedrà ingannata? Meglio dunque la verità, per quanto possa sembrare crudele: nella medicina il coltello è spesso il metodo più pietoso. Non rimandiamo niente! In coscienza non potrei rendermi responsabile di un simile inganno. Ci pensi! Avrebbe lei al mio posto il coraggio di farlo?».

«Sì» risposi senza riflettere e nello stesso momento ebbi paura della mia parola impulsiva. «Cioè…». Aggiunsi prudentemente: «Io le confesserei come stanno le cose soltanto dopo che si fosse visto un miglioramento. Scusi, signor dottore… sembra indiscreto da parte mia… ma lei non ha potuto osservare come me, in questi ultimi tempi, quanto questa gente abbia bisogno di un po’ di speranza per poter andare avanti e… certo bisogna dir loro la verità… ma soltanto quando la potranno sopportare… non adesso, signor dottore, la scongiuro… non adesso… non subito!».

Esitai. Lo stupore curioso del suo sguardo mi rese perplesso.

«Ma quando, allora?» rifletté lui. «E per prima cosa, chi glielo dirà? Verrà un momento in cui sarà necessario parlare e io temo che la delusione sarà mille volte più crudele e più pericolosa. E lei si prenderebbe davvero una tale responsabilità?».

«Sì» risposi risolutamente. Credo che solo la paura di dover andar subito con lui al castello mi diede quell’improvvisa sicurezza. «Questa responsabilità la prendo interamente su di me; sono certo che per Edith sarà un immenso aiuto lasciarle per il momento la speranza che si avvicina alla fine della malattia. Se poi sarà necessario dirle la verità che noi… che io forse ho promesso troppo, glielo confesserò sinceramente e sono certo che lei mi capirà».

Condor mi guardò stupito. «Perbacco!» mormorò alla fine «di cosa non si crede capace, lei! E lo strano è che infetta tutti con la sua fiducia in Dio, prima quelli lassù e, temo, a poco a poco anche me. Ma se lei davvero prende su di sé la responsabilità di rimettere Edith in equilibrio se subentrasse una crisi, allora… allora le cose prendono subito un altro aspetto… Allora si potrebbe forse rischiare di attendere ancora qualche giorno, finché i nervi siano a posto… ma con queste responsabilità non si torna indietro, signor tenente! È mio dovere metterla seriamente in guardia. Prima di ogni operazione noi medici siamo obbligati a informare i malati di tutti i possibili pericoli, e promettere a una ragazza storpia da anni che guarirà completamente in breve tempo è un’intromissione non meno grave di quella del coltello. Dunque rifletta bene su ciò che si assume: ci vuole una forza incommensurabile a rimettere a posto una persona che abbiamo ingannato! Odio tutto quello che non è chiaro. Prima che io desista dalla mia intenzione d’informare subito e onestamente i Kekesfalva che quel metodo nel caso nostro è assolutamente inapplicabile e che dobbiamo ancora esigere molta pazienza, devo sapere se mi posso fidare di lei. Posso assolutamente contare sul fatto che lei poi non mi pianterà in asso?».

«Assolutamente!».

«Va bene». Condor spinse il bicchiere un po’ da parte. Nessuno di noi aveva bevuto. «O meglio, speriamo che finisca bene, perché non mi sento molto tranquillo su questo rimandare le cose. Adesso le dirò esattamente ciò che farò senza allontanarmi troppo dalla verità. Consiglierò una cura in Engadina, ma dichiarerò subito che quel metodo Viennot non è affatto sicuro e insisterò nell’affermare che non si devono aspettare miracoli. Se, nonostante questo, fidandosi di lei, s’immergono nelle loro pazze speranze, toccherà a lei – ho la sua parola – mettere in chiaro le cose. Forse affronto anch’io un certo rischio, fidandomi più di lei che della mia coscienza di medico; ebbene, prendo la cosa su di me. In ultima analisi vogliamo entrambi il bene di quella povera figliola».

Condor si alzò: «Conto su di lei, se subentrasse qualunque crisi di depressione: speriamo che la sua impazienza sia più efficace della mia pazienza. Intanto lasciamo ancora qualche settimana di fiducia a quella povera bambina! E se nel frattempo riusciamo a ottenere un notevole miglioramento, sarà lei che l’avrà aiutata e non io. E ora basta. Mi aspettano».

Uscimmo; la carrozza era ferma davanti alla porta. All’ultimo momento, quando Condor era già salito, le mie labbra si mossero come per richiamarlo. Ma già i cavalli erano partiti, e con ciò l’inevitabile era in moto.

Tre ore dopo trovai sul mio tavolino in caserma un biglietto scritto in fretta, portato dall’autista. “Venga domattina al più presto. Ci sono un sacco di cose da raccontare. Il dottor Condor è stato qui proprio ora. Fra dieci giorni partiamo. Sono tanto felice. Edith”.


Strano che proprio quella sera mi capitasse in mano quel libro. In generale non leggevo molto e sullo scaffale zoppicante della mia camera c’erano solo sette o otto volumi di argomento militare, come il regolamento di servizio e il manuale degli esercizi, che sono per noi l’alfa e l’omega, insieme a una ventina di classici che mi tiravo dietro in ogni guarnigione, senza mai aprirli, dal tempo della scuola dei cadetti, forse soltanto per dare un’ombra di carattere personale a quelle fredde e nude stanze in cui ero obbligato a vivere. In mezzo a questi c’erano, ancora non completamente tagliati, alcuni altri libri di poco valore, che mi erano capitati tra le mani per strane circostanze. A volte veniva nel nostro caffè un piccolo mendicante gobbo con strani occhi cisposi e malinconici, che offriva in modo insistente e irresistibile carta da lettere, matite, libri di scarto a buon mercato, perlopiù del tipo che sperava di vendere bene nei circoli militari: la cosiddetta letteratura galante, come Le avventure di Casanova, il Decameron, le Memorie di una cantante o allegre storielle di caserma. Per compassione – di nuovo per compassione! – e forse anche per liberarmi dalla malinconica insistenza, avevo a poco a poco comprato tre o quattro di quei volumi sudici, mal rilegati e peggio stampati, lasciandoli poi qua e là sullo scaffale.

Ma quella sera, stanco e coi nervi tesi, incapace di dormire e di pensare, cercai qualche lettura per distrarmi e per conciliare il sonno. Mi decisi per un volume delle Mille e una notte, sperando che quei racconti ingenui e coloriti, che ricordavo confusamente dal tempo della mia infanzia, potessero essere il narcotico migliore. Andai a letto, e iniziai a leggere in quello stato di sonnolenza in cui si è già troppo pigri per voltare le pagine e per comodità si saltano quelle non tagliate. Lessi la prima storia di Shéhérazade e del sultano con poca attenzione e continuai ad andare avanti. A un tratto mi ridestai. Mi era capitata sotto gli occhi la strana favola di quel giovane che vede per la strada un vecchio storpio, e alla parola “storpio” sentii, per l’improvvisa associazione d’idee, un dolore acuto, come un nervo colpito da un raggio infuocato. In quella storiella il vecchio storpio si rivolge disperato al giovane dicendo che non può camminare e gli chiede di prenderlo sulle spalle. E il giovane ha compassione… “Compassione? Pazzo che sei, perché hai compassione?” dissi tra me… Si china e s’abbassa per aiutarlo a mettersi a cavalluccio sulle sue spalle. Ma questo vecchio apparentemente debole è un djinn, un genio cattivo, un infame incantatore, e non appena si sente sulle spalle del giovane stringe nervosamente le cosce nude e pelose intorno al collo del suo benefattore, che non può liberarsene. Spietatamente fa di lui la sua cavalcatura, lo frusta senza riguardo, senza pietà, perché vada sempre avanti, senza dargli riposo. E l’infelice deve portarlo dove quello comanda, da quel momento non ha più volontà. È diventato il cavallo e lo schiavo del miserabile e anche se le ginocchia gli tremano e le labbra sono riarse deve trascinarsi, vittima della sua compassione, sempre più avanti, portando lo scellerato vecchio come il suo destino.

Mi fermai. Il cuore mi batteva come se mi volesse spezzare il petto. Nel leggere avevo a un tratto visto in un’insopportabile visione quel vecchio astuto che giaceva a terra e alzava gli occhi piangenti per supplicare aiuto dal misericordioso, l’avevo visto seduto a cavalluccio sulla schiena dell’altro. Aveva i capelli bianchi, divisi a metà, quel djinn, e portava gli occhiali d’oro. Con la rapidità che soltanto i sogni possiedono di suscitare e moltiplicare le immagini, avevo prestato istintivamente al vecchio della favola il viso di Kekesfalva e a un tratto ero diventato io quel disgraziato cavallo che lui frustava e spingeva avanti e mi sentivo l’oppressore alla gola tanto forte che il respiro mi mancò. Il libro mi cadde di mano e rimasi steso, gelido, sentendo il cuore che pulsava contro le costole come un martello; e ancora durante il sonno quel terribile incantatore mi spingeva sempre avanti, non sapevo dove. Quando la mattina mi svegliai con i capelli madidi di sudore, ero esaurito e stanco come dopo una strada interminabile.

La mattinata trascorsa con i compagni, il servizio che eseguii con cura secondo le prescrizioni e completamente attento non bastarono a cancellare l’incubo; non appena mi avviai nel pomeriggio verso l’inevitabile strada del castello, sentii di nuovo quel peso macabro sulle spalle, perché adesso sapevo, nella mia coscienza turbata, che la responsabilità che iniziava per me in quel momento era nuova e infinitamente difficile. Quella sera sulla panca del parco, quando avevo prospettato al vecchio come prossima la guarigione della sua bambina, la mia esagerazione era stata solo un pietoso tacere la verità, quasi inconscio e persino contro il mio volere, ma non era un inganno cosciente, una grossa menzogna. D’ora in avanti invece, sapendo che non ci si poteva aspettare una pronta guarigione, dovevo fingere freddamente, tenacemente, costantemente, dovevo mentire con viso imperturbabile, con voce convincente, come un malfattore raffinato che mediti settimane e mesi ogni particolare del suo delitto e della sua difesa. Per la prima volta cominciai a capire che le peggiori azioni di questo mondo accadono non per cattiveria e brutalità, ma quasi sempre per debolezza.

Dai Kekesfalva tutto andò come avevo temuto: appena arrivato sulla terrazza, fui accolto con entusiasmo. Avevo portato dei fiori per distogliere da me il primo sguardo. Ma dopo un improvviso «Per amor del cielo, perché mi porta dei fiori? Non sono una prima donna!» dovetti sedermi accanto all’impaziente inferma e lei iniziò a parlare senza interrompersi mai, con un tono di voce un po’ troppo eccitato. Il dottor Condor – oh quell’uomo meraviglioso, unico – le aveva fatto coraggio. Fra dieci giorni sarebbero andati in un sanatorio in Svizzera, in Engadina. Perché perdere un giorno, adesso che finalmente si iniziava una cura decisiva? Lei l’aveva sempre pensato, che finora quello che avevano fatto era tutto sbagliato, che quelle cure elettriche, il massaggio e gli stupidi apparecchi non avrebbero portato un bel niente. Perbacco, era ora però! Due volte – non me l’aveva mai confessato prima – aveva già tentato di farla finita, anzi tre volte, e sempre invano. Alla lunga una creatura non poteva andare avanti così. Non poter rimanere sola nemmeno per dieci minuti, sempre dipendente dagli altri per ogni movimento, per ogni passo, sempre spiata, sempre sorvegliata e oppressa dal pensiero di essere soltanto un peso, un incubo insopportabile! Sì, era ora, l’ultima ora, ma ora avrei visto come sarebbe andata avanti presto verso la guarigione, adesso che si era trovata la strada giusta. A che servivano tutti quegli stupidi piccoli miglioramenti che in fondo non miglioravano niente? Bisogna essere sani in tutto altrimenti non si è sani. Ah! E il solo presentimento di come sarà bello, meraviglioso… E così via, di questo passo scorreva il torrente spumeggiante, saltellante dell’estasi. Mi sembrava di essere un dottore che ascolta le fantasie febbrili di un allucinato e conta con sospetto i battiti affrettati del polso, guardando la lancetta inesorabile dell’orologio, perché tale ardore lo preoccupa come la prova clinica più convincente di un’alterazione. Ogni volta che una risata spruzzava come leggera spuma l’ondata incalzante della sua narrazione, io rabbrividivo, perché sapevo quello che lei non sapeva: sapevo che si sbagliava, che noi la ingannavamo. Quando finalmente tacque, ebbi l’impressione che si ha di notte nel treno in corsa, quando le ruote si fermano all’improvviso. Edith s’era interrotta di colpo.

«Ebbene, cosa dice lei? Perché se ne sta lì con quella faccia ebete, scusi, così spaventata? Perché non dice una parola? Perché non si rallegra con me?».

Mi sentii colto in flagrante. Proprio adesso si trattava di trovare il tono cordiale, entusiasta. Ma io ero un povero novellino in fatto di bugie, non conoscevo ancora l’arte dell’inganno deliberato. Così balbettai a fatica alcune parole.

«Come fa a dire questo? Sono solo sorpreso… Può capire anche lei… e da noi a Vienna si dice sempre di una gran gioia che ci mozza il respiro… certo che mi rallegro tanto con lei».

Mi sentivo io stesso disgustato del tono artificioso e freddo della mia voce. Anche lei doveva aver subito notato la mia esitazione, perché la sua attitudine cambiò. Un po’ dell’irritazione della persona svegliata all’improvviso da un sogno attenuò il suo entusiasmo. Gli occhi fino a quel momento raggianti di gioia divennero duri, l’arco fra le sopracciglia si tese come per scagliare una freccia.

«Ma io non mi sono accorta per niente della sua grande gioia».

Capii subito il tono aggressivo e cercai di calmarla. «Ma bambina…».

«Smetta di dirmi “bambina”!» scattò. «Sa bene che non lo sopporto. Quanti anni ha lei più di me? Mi sarà lecito meravigliarmi di vederlo poco sorpreso e affatto entusiasta. Del resto che ragione avrebbe di non rallegrarsi? Anche lei si sentirà riavere se la mia stanza rimane chiusa per un paio di mesi. Potrà ritornare tranquillo al caffè a giocare con i camerati ed essere finalmente libero dal noioso compito del samaritano. Sì, sì capisco bene la sua allegria. Per lei comincia adesso un periodo molto comodo».

C’era nelle sue parole una tale voglia di ferire da farmene sentire il contraccolpo nella mia coscienza già turbata. Senza dubbio dovevo essermi tradito. Per distrarla, perché sapevo bene quanto fosse pericolosa la sua eccitazione in quei momenti, tentai il tono scherzoso.

«Comodo, così se lo immagina lei! Comodo per i cavalleggeri luglio, agosto, settembre! Non sa che questo è il periodo di tutte le seccature, le corvées, i cicchetti! Prima i preparativi per le manovre o in Bosnia o in Galizia, poi le manovre e le grandi parate! Ufficiali nervosi, soldati sempre in moto, servizio intensissimo dalla mattina alla sera. E questo bello scherzo si prolunga fino a settembre».

«Settembre!». A un tratto si fece pensierosa. Sembrava che un dubbio la preoccupasse. «E allora quando…» domandò finalmente «quando potrà venire?».

Non capivo. Davvero non capivo a che cosa alludesse, e domandai con tutta ingenuità: «Venire dove?».

Di nuovo le sopracciglia si aggrottarono: «Non continui a fare domande stupide! Venire a trovarci! A trovarmi!».

«In Engadina?». «E dove forse? A Timbuctu?». Finalmente capivo. Che assurdità! Non mi sarebbe mai saltato in mente che io, che avevo speso proprio allora le mie ultime sette corone per quei fiori, io, per il quale ogni scappata a Vienna, nonostante il mezzo biglietto, rappresentava un lusso, proprio io, cosà come niente, mi permettessi un viaggio in Engadina.

«Questo mi fa proprio capire» dissi ridendo di cuore «come voi borghesi vi immaginiate la vita militare. Caffè e partite al biliardo, passeggiate sul corso e, quando se ne ha voglia, via, in borghese, un bel viaggio di due settimane. Una cosa da niente, un viaggetto simile. Si mette la mano alla visiera e: “Arrivederci, signor colonnello! Non ho più voglia di fare l’ufficiale! Arrivederci a quando mi piacerà!”. Non avete la minima idea della nostra vita monotona. Lei non sa che quando uno di noi vuole una sola ora libera deve stringere il cinturino e andare a rapporto, battere i tacchi, mettendosi sull’attenti, e chiedere “con ossequio” il permesso. Sicuro, tante storie e tanta solennità per un’ora sola! Per un giorno intero ci vuole almeno la morte di una zia o un funerale di famiglia. Chissà la faccia del mio colonnello, se a un tratto in mezzo alle manovre gli chiedessi tutto deferente otto giorni di permesso per andare in Svizzera. Sentirei un paio di quelle belle espressioni che non si trovano in nessun vocabolario pulito. No, mia cara signorina Edith, lei immagina che tutto vada troppo liscio».

«Macché, tutto è facile, se lo si vuole davvero! Non si dia adesso l’aria di essere insostituibile. Qualcun altro nel frattempo istruirebbe i suoi zucconi ruteni. Del resto, la storia del permesso papà gliela aggiusta in mezz’ora. Ha tante conoscenze al ministero della Guerra! E se viene un ordine dall’alto, lei ottiene tutto ciò che vuole. Del resto, non le farebbe male vedere un’altra parte del mondo, diversa dal suo maneggio e dalla piazza d’armi. Dunque niente scuse, cosa fatta. Papà accomoderà tutto».

Capisco di essere stato sciocco, lo so, ma quel tono noncurante mi fece proprio stizzire. D’altra parte alcuni anni di servizio danno una certa coscienza del proprio grado, e io mi sentivo umiliato nel pensare che una ragazza giovanissima e inesperta disponesse così, dall’alto in basso, dei generali del ministero della Guerra (per noi una specie di divinità), quasi fossero impiegati di suo padre. Tuttavia, malgrado la mia irritazione, continuai in tono disinvolto. «Benissimo: Svizzera, permesso, Engadina, non c’è male! A meraviglia, se davvero, come lei immagina, tutto questo mi venisse servito senza far domande ossequiose. Sarebbe però anche necessario che il suo signor padre, insieme col permesso, ottenesse dal ministero una trasferta speciale per il tenente Hofmiller». Fu di nuovo lei a irritarsi. Sentiva nelle mie parole qualcosa di nascosto, che non capiva. Le sopracciglia si aggrottarono ancora di più sugli occhi impazienti. Capii che dovevo spiegarmi meglio.

«Un po’ di buon senso, bambina… scusi, parliamo sul serio, signorina Edith. Le cose purtroppo non sono così semplici come lei crede. Mi dica: ha mai riflettuto a quanto costa una scappata simile?!».

«Ah vuol dire questo, lei» replicò tutta disinvolta «non sarà niente di straordinario, al più duecento corone! Non saranno quelle a decidere».

Allora non potei più dominare il mio malumore, perché proprio quello era il mio punto debole. Credo di aver già detto quanto mi faceva soffrire, nel nostro reggimento scelto, nel quale servivo per far piacere alla mia stupida zia, essere fra gli ufficiali quello che aveva l’assegno più piccolo. Anche nel nostro circolo ristretto mi sentivo subito pungere se qualcuno davanti a me parlava con disprezzo del denaro, come se si trovasse in mezzo alla strada. Questo era proprio il mio punto debole. Qui ero io il paralitico, qui portavo le stampelle. Proprio per questo provai un’irritazione violenta nel vedere che quella creatura viziata, che soffriva così terribilmente della sua inferiorità, non poteva capire la mia. Senza farlo apposta, diventai quasi villano.

«Duecento corone al massimo! Una sciocchezza, non è vero? Una meschina piccolezza per un ufficiale! E naturalmente lei trova gretto da parte mia il solo parlarne! Meschino, gretto, spilorcio, non è vero? Ma ha mai pensato, lei, di che cosa dobbiamo vivere noi? Come dobbiamo arrangiarci e a che cosa adattarci?».

E poiché lei mi fissava ancora con quello sguardo, che stupidamente credevo sprezzante, mi venne a un tratto il bisogno di spiattellarle in faccia tutta la mia povertà. Proprio come un giorno, per tormentarci, lei era venuta zoppicando davanti a noi sani, con l’intenzione di vendicarsi della nostra tranquilla salute con lo spettacolo provocatorio della sua disgrazia, così io provai una specie di gioia irosa nel denudare davanti a lei con ostentazione la ristrettezza e lo stato di dipendenza della mia vita.

«Lei sa quanto guadagna un tenente?» continuai. «Ci ha pensato? Dunque, lo sappia: duecento corone il primo del mese, per tutti i trenta giorni, con l’obbligo di vivere secondo il proprio stato. Da questa miseria deve tirar fuori il vitto, l’alloggio, il sarto, il calzolaio e il lusso “confacente al suo grado”. E non parliamo, Dio ce ne guardi, di come farebbe, se succedesse qualcosa al cavallo. E quando è riuscito a cavarsela, gli rimangono proprio pochi centesimi per andarseli a godere in quel caffè, che lei continua a nominare come fosse il paradiso terrestre: là, quando ha risparmiato come un bracciante, là si può concedere tutte le leccornie della terra, per esempio un caffè con il latte».

Oggi capisco di essere stato proprio sciocco e idiota a lasciarmi trascinare così dall’amarezza. Come poteva indovinare una bambina di diciassette anni, viziata e cresciuta lontana dal mondo, come poteva questa creatura infelice, sempre legata alla sua stanza, avere un’idea del valore del denaro e delle paghe e della nostra splendida miseria? Ma la voglia di sfogarmi su qualcuno delle infinite piccole umiliazioni si era tanto impossessata di me che continuai ad andare avanti ciecamente, stupidamente, come avviene sempre nell’ira, senza sentire nella mia mano la forza con cui colpivo.

Ma non appena alzai gli occhi mi accorsi con quanta brutale villania avevo colpito. Con la sensibilità dei malati, Edith aveva immediatamente sentito di avermi offeso inconsapevolmente nel punto più sensibile. Arrossì suo malgrado (lo capii, perché cercò di resistere e si coprì subito il viso con la mano); evidentemente qualche pensiero le aveva fatto salire il sangue alla testa. «E con questo… lei mi compra dei fiori così costosi?».

Seguì un momento penoso che sembrò molto lungo. Io mi vergognavo davanti a lei e lei davanti a me. Involontariamente ci eravamo offesi e temevamo ogni parola. Si sentì a un tratto il vento che sfiorava caldo gli alberi, lo schiamazzo dei polli nel cortile e da lontano, di tanto in tanto, il rumore di un carro sulla strada maestra. Ma subito lei si riprese.

«E io sono tanto sciocca da lasciarmi impressionare dai suoi discorsi senza costrutto! Sono davvero sciocca ad arrabbiarmi. Perché si preoccupa di quel che può costare il viaggio? Se lei ci viene a trovare naturalmente è nostro ospite. Crede che papà permetterebbe, se ha la gentilezza di farci una visita… che avesse anche delle spese? Sarebbe assurdo! E io che do retta ai suoi… dunque non ne parliamo più. No, no, nemmeno una parola di più!».

Ma questo era il punto su cui non potevo cedere: niente mi era più insopportabile, come ho già detto, che passare per uno scroccone.

«Sì, invece! Ancora una parola. Non vogliamo malintesi! Dunque chiaro e tondo: io non permetto che mi si tolga dal mio reggimento, non mi faccio pagare le spese da nessuno, non mi piace chiedere favoritismi e permessi speciali. Voglio rimanere sullo stesso piano degli altri camerati, non voglio niente di eccezionale e nessuna raccomandazione. Lo so, lei e il suo signor padre lo fanno con buone intenzioni, ma c’è chi non può avere tutto in questo mondo… non ne parliamo più».

«Dunque lei non vuole venire!».

«Non ho detto che non voglio. Le ho spiegato chiaramente perché non posso».

«Non può, anche se papà la pregasse?».

«No, neanche allora!».

«E anche… anche se glielo chiedessi come un favore… anche se glielo chiedo con tutto il cuore, come un’amica?».

«No, non lo faccia, sarebbe inutile».

Chinò il capo, ma già avevo notato quel tremito e quel sussulto che lampeggiava intorno alla bocca e che annunciava inevitabilmente una pericolosa irritazione. Quella povera bimba viziata, in una casa dove tutto si muoveva e accadeva secondo i suoi desideri, sperimentava ora una cosa nuova: s’imbatteva in una resistenza. Qualcuno le diceva di no e questo l’amareggiava. Di colpo afferrò i miei fiori sul tavolo e li gettò con un gesto irato oltre la balaustra.

«Benissimo» sibilò a denti stretti. «Almeno ora so fin dove arriva la sua amicizia. È un bene che l’abbia capito. Solo perché qualche compagno di caffè può prenderla in giro, lei si ripara dietro queste scuse! Solo perché ha paura di avere un brutto voto in condotta al reggimento, distrugge la gioia dei suoi amici… ma benissimo, benissimo. Non supplicherò più. Lei non vuole, benissimo, finito!». Capii che la sua eccitazione non era ancora esaurita, perché continuò insistentemente a ripetere con indomita ostinazione quel “benissimo”; nello stesso tempo puntava con forza le mani sui braccioli, per potersi sollevare col corpo, quasi per prepararsi a un attacco. Improvvisamente si girò verso di me.

«Benissimo, tutto è deciso. La nostra istanza è respinta. Lei non ci verrà a trovare, non vuole venire… Non le va, benissimo, sopravvivremo anche a questo. In fondo, anche prima siamo andati avanti senza di lei… però una cosa vorrei ancora sapere; mi vuole rispondere con sincerità?».

«Naturalmente».

«Ma sia sincero! La sua parola, mi dia la sua parola d’onore!».

«Se proprio insiste, le do la mia parola».

«Benissimo». Ripeteva sempre questo duro e tagliente “benissimo” come se tagliasse qualcosa con un coltello. «Benissimo, non abbia paura, non insisterò più sulla visita. Ma vorrei sapere una cosa: lei mi ha dato la sua parola. Dunque non le piace venire da noi, perché le crea dei fastidi, perché si sente imbarazzato, oppure c’è qualche altra ragione… che mi riguarda? Bene… va bene. Ma adesso chiaro e tondo: perché allora viene a trovarci?».

Ero pronto a tutto, ma non a questa domanda. Nel mio stupore balbettai per prender tempo: «Ma… ma è una cosa semplicissima… non occorreva davvero la parola d’onore…».

«Davvero? Semplice? Tanto meglio! fuori dunque!». Non trovavo più scuse. Dire la verità mi sembrò la cosa più semplice, ma mi resi conto che dovevo usare molta prudenza. Così cominciai con apparente disinvoltura.

«Ma, cara signorina Edith… non cerchi in me nessun movente misterioso. Mi conosce abbastanza per sapere che non sono una persona troppo riflessiva. Le giuro che non mi è mai venuta l’idea di domandarmi perché vado da questo o da quello, perché certe persone mi piacciono e certe altre no. Parola d’onore, non posso dirle niente di più profondo o di più sciocco; io continuo a venire da voi, perché ci vengo volentieri e perché mi sento mille volte meglio qui che in qualunque altro posto. Credo che voi immaginiate i nostri cavalleggeri come si vedono nelle operette, sempre arditi, sempre allegri, in eterna baldoria. Ma, viste da vicino, le cose sono ben diverse, e anche i rapporti con i tanto rinomati compagni sono molto mutevoli. Se venti persone tirano lo stesso carro, uno riesce a tirare meglio degli altri e, quando si tratta di avanzamenti e di anzianità, è facile pestare i piedi di chi ci precede. Ogni parola va detta con prudenza, non si è mai sicuri di non suscitare il malcontento dei pezzi grossi; c’è sempre un temporale nell’aria. Servizio deriva da servire, e servire vuol dire dipendere. E poi una caserma e un tavolo di trattoria non sono la vera casa; nessuno ha bisogno di noi e a nessuno importa della nostra presenza. Sì sì, qualche volta si sta molto allegri fra compagni, ma non ci si libera mai dell’ultimo residuo di diffidenza. Quando invece vengo da voi, insieme alla sciabola mi tolgo tutte le preoccupazioni e quando parlo con voi così a cuore aperto, allora…».

«Ebbene… che cosa succede allora?» interruppe impaziente.

«Allora… Lei troverà che sono un po’ sfacciato a dirlo così francamente… Allora m’immagino che voi siate contenti di avermi, che il mio posto sia qui, e qui mi sento mille volte più a casa che in qualunque altro luogo. E ogni volta che io la guardo, ho l’impressione…».

Esitai involontariamente. Ma lei ripeté subito con impeto: «Ebbene, cosa trova in me…».

«…che qui c’è qualcuno al quale io non sono così indifferente come a tutti i nostri… Naturalmente so bene di non avere molto da dare e talvolta mi meraviglio io stesso che non vi siate annoiati di me… Spesso… voi non sapete quante volte ho avuto paura di seccarvi… ma poi mi ricordo sempre che lei è qui sola in questa grande casa vuota e che le può far piacere vedermi e allora ogni volta mi ritorna il coraggio… e quando poi la trovo sulla torre o nella sua stanza, mi convinco che ho fatto bene a venire, invece di lasciarla sola tutto il giorno. Davvero non può capire?».

Allora accadde l’imprevisto. Gli occhi grigi si irrigidirono, come se qualcosa nelle mie parole avesse impietrito le sue pupille. Invece le dita divennero a poco a poco irrequiete; andavano su e giù per i braccioli e cominciarono a tamburellare sul legno lucido, prima piano, poi sempre più forte. La bocca si torse leggermente e disse ex abrupto: «Sì, capisco. Capisco benissimo quello che vuole dire… Lei ha detto davvero la verità. L’ha detta con molta cortesia e con arte. Ma io l’ho capita benissimo, proprio benissimo… Lei dice, che viene perché io sono così “sola” e questo vuol dire chiaro e tondo: perché sono qui, inchiodata a questa maledetta poltrona. Ecco perché lei viene tutti i giorni quassù, solo come un pietoso samaritano viene a trovare la “povera bimba malata”: così mi chiamate tutti quando io non ci sono, lo so benissimo. Lei viene solo per compassione; sì, sì, lo credo bene, perché vuole negarlo, adesso? Lei è quello che si chiama un “uomo buono” e le piace sentirsi chiamare così da mio padre. Questi “uomini buoni” hanno compassione di ogni cane frustato e di ogni gatto rognoso; e perché non di una storpia?».

All’improvviso ebbe uno scatto, un crampo l’agitò tutta. «Tante grazie, non so che farmene di quest’amicizia che riguarda solo la mia malattia… Non faccia quegli occhi spaventati! Si capisce che le dispiace di essersi lasciato sfuggire la verità, di aver confessato che viene solo perché… “le faccio pena” come disse quella domestica, che però lo diceva più sinceramente e francamente. Ma lei, che è un “uomo buono” si esprime in modo più riguardoso, più “delicato” e dice per confondermi: perché sono così sola tutto il giorno. Solo per compassione, è un pezzo che me ne accorgo, solo per compassione lei viene da noi e vorrebbe anche essere ammirato per il suo nobile sacrificio, ma, mi dispiace, io non voglio sacrifici da nessuno. Non li tollero da nessuno e meno di tutti da lei… glielo proibisco, se lo tenga a mente, glielo proibisco… Crede che io dipenda davvero dalla vostra compagnia, dalla vostra compassione, dai vostri sguardi o dai vostri discorsi pieni di riguardo? No, no, grazie a Dio non ho bisogno di nessuno di voi… me la sbrigherò da me, proprio da me. E se sento che non posso andare avanti, so già come liberarmi… Ecco!». E a un tratto tese verso di me il palmo della mano. «Guardi, vede la cicatrice? Ho già tentato una volta e sono stata poco abile e non sono riuscita a tagliare l’arteria con le forbici spuntate, e purtroppo sono arrivati in tempo gli altri a salvarmi; altrimenti mi sarei già liberata di voi e della vostra miserabile compassione! Ma la prossima volta mi comporterò meglio. Glielo assicuro. Non crediate di avermi in pugno. Crepo, piuttosto che lasciarmi compatire! Guardi qui!». Scoppiò a ridere di un riso tagliente come una sega. «Guardi! Il mio ansioso signor padre l’ha dimenticato quando ha fatto costruire questa torre per me… ha pensato soltanto a darmi una bella visuale… Sole, molto sole, e aria buona, aveva detto il medico. Ma che bel servizio mi può rendere questa terrazza un giorno, questo non è venuto in niente a nessuno, né a papà, né al dottore, né all’architetto… Guardi un po’ quaggiù…». All’improvviso s’era sollevata e si era spinta col corpo vacillante fino alla balaustra, alla quale si aggrappava convulsamente con le mani. «Un’altezza di quattro o cinque piani, e sotto c’è la pietra dura… questo basta… e grazie al cielo ho tanta forza da poter superare la balaustra… sì, le stampelle rinforzano i muscoli. Con uno slancio mi libero per sempre dalla vostra maledetta compassione e voi tutti vi sentirete bene, papà, Ilona e lei… su tutti io peso come un incubo… vede come è facile dondolare un pochino e poi…».

Mi alzai di scatto atterrito e, mentre lei con occhi lampeggianti si piegava pericolosamente sulla balaustra, l’afferrai per un braccio. Ma, come se l’avesse toccata il fuoco, lei sussultò e m’investì: «Via! Come si permette di toccarmi… Via! Ho il diritto di far quello che mi pare. Mi lasci… mi lasci subito!».

E poiché io non obbedivo e cercavo di tirarla indietro con forza, si voltò e mi diede un pugno sul petto. E allora accadde una cosa orribile. Con quel colpo perse il punto d’appoggio e insieme l’equilibrio. Le ginocchia poco salde cedettero come tagliate da una falce. D’un colpo si piegò e, volendo aggrapparsi al piano del tavolino, nella caduta si tirò dietro tutto quanto. Sopra lei e me, che all’ultimo momento cercavo ancora di tenerla, si sentì il fracasso del vaso che si rompeva; i piatti e le tazze andarono in pezzi; i cucchiai tintinnarono; il grosso campanello di bronzo risuonò cadendo e rotolò rumorosamente per tutta la terrazza.

Intanto la poveretta giaceva là impotente, come un ammasso d’ira e di sussulti, singhiozzando per l’amarezza e per la vergogna. Cercai di sollevare il corpo leggero, ma lei si oppose gridando: «Via… via… via lei… cattivo, crudele…».

E intanto agitava le braccia, sempre tentando di rialzarsi da sé. E ogni volta che io mi chinavo per aiutarla, si raggomitolava resistendo e mi gridava nella sua ira furente: «Via… non mi tocchi… se ne vada!». Non avevo mai visto una cosa tanto orrenda.

In quel momento si sentì un vago sussurro dietro di noi. Era l’ascensore che saliva; evidentemente il campanello cadendo aveva fatto abbastanza rumore da chiamare il servo sempre pronto. Avanzò in fretta, abbassando con discrezione gli occhi spaventati, sollevò senza guardarmi il corpo sussultante (doveva esserci abituato) e senza sforzo mise sulla sedia a rotelle la malata che singhiozzava. Dopo un minuto sentii il lieve sussurro dell’ascensore che scendeva. Rimasi solo fra il tavolo capovolto, le tazze rotte, gli oggetti alla rinfusa, come se un fulmine fosse caduto a ciel sereno e avesse sparpagliato ogni cosa con il suo scoppio.


Non so quanto tempo rimasi sulla terrazza fra i piatti e le tazze rotte, angosciato da quell’esplosione primitiva che non riuscivo a capire. Che cosa avevo detto di male? In che modo avevo suscitato quell’inesplicabile furia? Ma ecco di nuovo dietro di me il noto ronzio: l’ascensore era salito e questa volta Josef si avvicinò con un’ombra di tristezza sul viso ben rasato… Credevo che venisse solo per mettere in ordine e mi sentii un po’ imbarazzato pensando di dargli noia in mezzo a tutte quelle rovine. Invece mi si avvicinò con gli occhi bassi, raccogliendo da terra un tovagliolo.

«Scusi, signor tenente» disse con la sua voce bassa e discreta, che sembrava sempre accompagnata da un inchino (ah, era un servo del vecchio stampo austriaco!), «mi permette di asciugarlo un po’…».

Solo allora mi accorsi, seguendo le sue dita, di una larga macchia sulla camicia e sui pantaloni chiari. Evidentemente nel chinarmi per tentare di rialzare l’ammalata, una delle tazze da tè mi s’era rovesciata addosso e il servo cercava con grande cura di asciugarmi. Mentre si dava da fare inginocchiato, guardavo il suo capo grigio, buono, con l’impeccabile scriminatura: e non potevo evitare di pensare che il vecchio si chinasse apposta, perché non leggessi nel suo sguardo la costernazione.

«No, così non va» finì col dire, senza alzare il capo. «Signor tenente, è meglio che io mandi l’autista in caserma a prendere un’altra camicia, perché così non può uscire. Ma non si preoccupi: fra un’ora tutto sarà asciutto e i pantaloni stirati».

Lo disse con la premura di un intenditore, ma sentii che la sua voce tradiva uno sgomento accorato. E quando gli dissi che non occorreva ed era meglio chiamare una carrozza per telefono, perché volevo andare subito a casa, si schiarì la voce e alzò gli occhi buoni e un po’ stanchi verso di me con aria supplichevole.





«Scusi, signor tenente, rimanga ancora un po’: sarebbe troppo brutto se se ne andasse subito. Sono certo che la signorina sarebbe molto agitata, se lei non aspettasse ancora un po’. Adesso la signorina Ilona è con lei e l’ha messa a letto, ma mi ha incaricato di dirle che sarebbe venuta subito e che le facesse il piacere di aspettarla».

Contro ogni mia volontà mi sentivo commosso. Come l’amavano tutti! Come la scusavano e la circondavano di tenerezza! Sentii il bisogno di dire qualcosa di cordiale a quel buon vecchio che, timoroso del suo ardire, s’era rimesso a pulire con cura la mia camicia. Gli diedi un colpetto sulle spalle: «Lasci stare, caro Josef, non vale davvero la pena! Tutto si asciugherà al sole in un momento e spero che il vostro tè non sia tanto forte da lasciare la macchia; lasci stare, raccatti piuttosto tutto il resto. Aspetterò la signorina Ilona».

«Oh, com’è buono il signor tenente!» disse con un sospiro di sollievo «il signor von Kekesfalva tornerà presto e certo sarà contento di salutarla. Mi ha incaricato espressamente…». Si udì sulla scala un passo leggero. Era Ilona; anche lei, come prima il servitore, teneva gli occhi bassi avvicinandosi a me.

«Edith la prega di andare un momento nella sua camera. Solo un momento, la prega di tutto cuore».

Scendemmo insieme la scala a chiocciola senza una parola, e passando dal salone e dalla seconda stanza entrammo nel lungo corridoio che conduceva alle camere. A volte le nostre spalle si sfioravano per caso nell’attraversare lo scuro corridoio, forse anche perché io ero agitato e turbato. Alla seconda porta Ilona si fermò e insisté sottovoce: «Dev’essere buono con lei. Non so cosa sia accaduto lassù, ma conosco queste furie improvvise, tutti qui le conosciamo. Non bisogna aversene a male. Noi non possiamo nemmeno immaginare cosa voglia dire starsene così immobili dalla mattina alla sera. Alla fine l’agitazione si accumula nei nervi e a un tratto scoppia, senza che lei lo sappia o voglia. Ma, mi creda, nessuno dopo è più infelice di quella poverina, e proprio quando lei poi si vergogna e si tormenta, bisogna essere il doppio più buoni con lei».

Non risposi, né era necessario. Ilona doveva aver già osservato la mia costernazione. Bussò piano alla porta e non appena venne dall’interno un timido e sommesso «avanti» mi avvertì: «Non rimanga troppo, solo un momentino…».

La porta si aprì senza rumore ed entrai. Al primo sguardo non vidi altro che una luce rossiccia nella vasta camera, dove le tende color arancione oscuravano completamente il lato del giardino; poi distinsi nello sfondo l’angolo chiaro di un letto e di là venne timidamente la voce nota: «La prego, qui, sullo sgabello. La tratterrò solo un minuto».

Mi avvicinai. Sui cuscini si vedeva splendere il visino sotto l’ombra dei capelli. I fiori ricamati a colori vivaci sulla coperta arrivavano fino all’esile collo infantile. Con un certo timore Edith aspettò che mi fossi seduto, poi alzò timidamente la voce: «Scusi se la ricevo qui, ma mi girava la testa… non avrei dovuto star tanto tempo lassù al sole, mi confonde sempre il cervello… Credo proprio di non essere stata in me, quando… Ma, non è vero… Può dimenticare tutto? Non si offende… della mia scortesia?».

C’era una tale supplica timida nella sua voce che la interruppi subito.

«Ma si capisce… è stata proprio colpa mia… non avrei dovuto permettere che lei rimanesse così a lungo in quel calore accecante».

«Allora è proprio vero… non si è offeso… davvero no?».

«Nemmeno per sogno».

«E ritornerà… come sempre?».

«Come sempre. Ma a una condizione…».

Mi guardò inquieta: «Quale condizione?».

«Che abbia un po’ più di fiducia in me e che non continui a preoccuparsi. Teme di avermi mortificato o offeso! Chi pensa a queste sciocchezze tra amici! Se sapesse come è diversa quando pensa a star bene e come ci fa tutti felici, il babbo, Ilona, me e tutta la casa! Vorrei che si fosse potuta vedere l’altroieri alla nostra gita! Com’era allegra, e noi tutti con lei… Ci ho ripensato tutta la sera».

«Tutta la sera ha pensato a me?». Mi guardò un po’ stupita. «Davvero?».

«Tutta la sera. Quel giorno non lo dimenticherò mai. Tutta la gita è stata meravigliosa».

«Sì» ripeté con aria sognante «era meravigliosa… prima scarrozzata tra i campi e poi i puledri e la festa nel villaggio… meravigliosa dall’inizio alla fine! Dovrei uscire più spesso. Forse è solo questo continuo stare in casa, questo stupido chiudermi in me, che mi ha in esso così giù di nervi, ma lei ha ragione, ho sempre troppa sfiducia; cioè, ce l’ho da quando sono così! Prima, santo Dio, non mi ricordo di aver mai avuto paura di nessuno; solo da quando sono così sono diventata tanto incerta…m’immagino sempre che tutti guardino le mie stampelle, che abbiano compassione di me… Lo so che è una cosa sciocca, uno stupido orgoglio infantile, e così uno si arrabbia contro se stesso. Lo so… sono cose che si scontano e si sentono poi nei nervi. Ma come si fa a non diventare diffidenti quando è una cosa che dura tutta un’eternità? Ah, se si arrivasse a una fine, se non ci si sentisse diventare così cattivi e furiosi!».

«Ma presto si arriverà alla fine. Deve solo avere coraggio, solo ancora un po’ di coraggio e di speranza».

Si sollevò un poco. «Crede lei… crede davvero che con questa nuova cura si arriverà alla fine? Pensi, l’altroieri, quando venne papà, mi sentivo proprio sicura, ma stanotte, non so come mai, mi è venuta l’improvvisa paura che il dottore si sia sbagliato e mi abbia detto delle cose non vere, perché… mi sono ricordata di una cosa. Prima avevo fiducia nel dottor Condor come nel buon Dio. Ma succede proprio così… prima il medico osserva il malato, ma col tempo anche il malato impara a osservare il medico e ieri, ma questo lo dico solo a lei, ieri, mentre mi visitava, in certi momenti mi è sembrato, come posso dire? Che rappresentasse una commedia; mi pareva così incerto, così poco sincero, e non aperto, cordiale come al solito… non saprei, ma mi pareva che per qualche ragione si vergognasse davanti a me. Naturalmente ero tanto felice quando poi sentii che mi voleva subito mandare in Svizzera… eppure, eppure dentro di me, lo dico solo a lei… si affaccia sempre quella stupida paura, ma questo non lo dica a lui per l’amor del cielo, come se qualcosa non andasse bene in questa nuova cura, come se volesse soltanto ingannarmi… e fosse solo per tranquillizzare papà… Vede che non riesco a liberarmi da questa terribile diffidenza? Ma che colpa ne ho io? Come si fa a non diventare sospettosi con sé e verso tutti, quando così spesso ci hanno detto che si arrivava a una fine e poi si è visto andare tutto così lentamente. Vede, io non posso più sopportare quest’eterna attesa».

Si era sollevata nell’eccitazione, e le mani cominciavano a tremare. Mi chinai subito su di lei.

«No! no… non deve agitarsi! Non si ricorda che mi aveva promesso…».

«Sì, sì, ha ragione. Non serve a niente tormentarci e tormentare anche gli altri. E gli altri che colpa ne hanno? Siamo un peso nella loro vita… ma no, non ne voglio proprio più parlare… voglio soltanto ringraziarla, perché lei non si è offeso e perché è sempre così buono con me, buono in un modo commovente, e io non me lo merito… e proprio io a lei… ma… non è vero? Non ne parliamo più».

«Mai più, glielo assicuro. E adesso si riposi davvero».

Mi alzai per tenderle la mano. Era davvero commovente guardarla, ancora un po’ preoccupata e già calma; mi sorrideva dai suoi cuscini, una bambina, una bambina prima di addormentarsi! Tutto andava bene. L’atmosfera si era rischiarata come il cielo dopo un temporale. Disinvolto e quasi allegro mi avvicinai. Ma all’improvviso si sollevò spaventata.

«Dio mio, che cosa è successo? La sua uniforme…». Aveva notato le grandi macchie d’umido sulla mia camicia e doveva essersi ricordata che le tazze trascinate con sé nella caduta erano la causa di quel piccolo disastro. Immediatamente gli occhi si rifugiarono sotto le palpebre, la mano già tesa si ritirò con timidezza. Ma proprio vederla prendere sul serio quelle piccolezze mi commosse profondamente; per tranquillizzarla dissi in tono leggero: «Niente» scherzai «niente di serio. Una bimba impertinente mi ha rovesciato addosso il tè».

C’era ancora turbamento nel suo sguardo, ma anche lei ricorse allo scherzo.

«E lei ha picchiato come si deve quella bimba cattiva?».

«No» risposi nello stesso tono «non è più necessario; è già diventata buona».

«E lei non è davvero più in collera?».

«Nemmeno per sogno. Bisognava sentire come ha detto bene: mi perdoni!».

«Dunque lei non ci pensa più?».

«Ma no, è tutto finito e dimenticato; però deve continuare a essere buona e naturalmente fare tutto ciò che le si chiede».

«Cosa deve fare la bambina?». «Essere sempre paziente, sempre allegra, sempre gentile. Non stare troppo al sole, andare molto in carrozza e obbedire a tutto quello che le dice il dottore. Ma adesso prima di tutto la bambina deve dormire, non parlare più, non pensare più. Buonanotte».

Le diedi la mano. Era deliziosamente bella là nel letto, mentre rideva felice, guardandomi con gli occhi brillanti come stelle. Le esili dita si posarono calde e tranquille nella mia mano.

Me ne andai a cuor leggero. Avevo già posato la mano sulla porta quando risuonò dal fondo una piccola risata.

«La bambina è stata buona?».

«Buonissima. Le daremo un bel dieci. Ma adesso bisogna dormire, dormire e non pensare a niente di brutto».

Avevo già socchiuso la porta quando quel riso infantile e malizioso mi raggiunse ancora. E di nuovo dai cuscini risuonò la voce: «Ha dimenticato che cosa si dà a una buona bambina prima che s’addormenti».

«Che cosa?».

«A una brava bambina si dà il bacio della buona notte». Mi sentii un po’ turbato. Nella sua voce vibrava un tono provocante che non mi piaceva e già prima i suoi occhi mi avevano guardato con troppa eccitazione; ma non volevo rattristarla.

«Ah sì, è vero» dissi con apparente indifferenza «me n’ero quasi dimenticato».

Tornai fino al suo letto e dall’improvviso silenzio capii che tratteneva il respiro. Gli occhi rimanevano costantemente fissi su di me, mentre la testa stava immobile sul cuscino. Le mani, le dita erano immobili, solo gli occhi scrutatori mi seguivano senza lasciarmi un secondo. “Presto” pensai con turbamento crescente, e chinandomi sfiorai leggermente la sua fronte con le labbra. Non la toccai quasi, appositamente, e sentii solo da vicino il lieve profumo dei suoi capelli.

Ma a un tratto le mani rimaste in attesa sulla coperta si alzarono. Mi afferrarono alle tempie come una morsa, e prima che potessi girarmi mi abbassarono la bocca fino alle sue labbra. Così ardenti e avide si strinsero a me, che i suoi denti toccarono i miei e nello stesso tempo il petto si tese avido per sfiorare il mio corpo chino. Mai in vita mia ho ricevuto un bacio così selvaggio, disperato, assetato!

E non bastava, non bastava mai. Con grande forza mi tenne stretto a sé finché le mancò il respiro. Allora allentò la stretta e le mani irrequiete si mossero dalle tempie per sprofondare nei miei capelli. Ma continuò a tenermi; solo un momento mi lasciò andare, per poi fissare ricadendo indietro come ammaliata i miei occhi, e di nuovo mi attirò a sé e a caso mi coprì di baci ardenti le guance, la fronte, gli occhi, le labbra con un’avidità selvaggia e quasi inconscia. E ogni volta balbettava, gemeva: «Stupido, stupido… che stupido!». E con tono sempre più ardente: «Tu, tu, tu!». L’assalto diventava sempre più avido, più appassionato; con sempre maggior violenza e slancio mi stringeva e mi baciava. Poi ricadde sui guanciali, e solo gli occhi mi guardavano ancora scintillanti con aria di trionfo.


Barcollai nell’uscire; nel corridoio buio mi vennero meno le forze. Dovetti appoggiarmi alla parete, tutto girava intorno a me. Era questo dunque, questo il segreto che troppo tardi mi rivelava la sua agitazione, il suo tono aggressivo finora inspiegabile! Ero atterrito in modo indicibile, come uno che si chini senza sospetto sopra un fiore e si veda assalito da una vipera. Mi avesse picchiato, rimproverato, deriso, non mi avrebbe stupito tanto, perché ero sempre pronto all’imprevisto conoscendo i suoi nervi; ma che lei, infelice, malata, storpia, potesse amare e voler essere amata, questo non l’avrei mai pensato. Che una bambina, un essere immaturo e senza forza si permettesse (non posso esprimermi diversamente) di amare, di desiderare con l’amore consapevole e sensuale di una vera donna… Avevo pensato a tutto fuorché a questo, che una creatura colpita dal destino, che non aveva nemmeno la forza di trascinare il proprio corpo, sognasse di innamorarsi e potesse così tremendamente fraintendere me, che continuavo ad andarci solo per compassione. Ma subito dopo capii con rinnovato sgomento che proprio la mia morbosa compassione era la prima responsabile se quella ragazza abbandonata e isolata dal mondo aveva creduto di scoprire in quell’unico uomo che quotidianamente veniva a trovarla nella sua prigione con tanta premura, invece della compassione, un altro e più tenero sentimento. Ma io, incorreggibile nella mia semplicità, avevo visto in lei la sofferente, la storpia, la bambina e non la donna. Neppure per un attimo, neppure di sfuggita mi era mai venuto in mente che sotto quella coperta respirava, sentiva, aspettava un corpo nudo, il corpo di una donna, che come tutte le altre desiderava e voleva essere desiderata; mentre io a venticinque anni non mi ero mai sognato di pensare che anche i malati, gli storpi, gli infelici segnati dalla sorte osassero amare. Un giovane inesperto immagina di aver avuto le vere esperienze del mondo soltanto per quel che ha sentito raccontare, per quel che ha letto, e sogna inevitabilmente le proprie esperienze secondo immagini e modelli che non conosce. Ma in quei libri, in quelle opere teatrali o al cinema (appiattimento e semplificazione della realtà) soltanto le persone giovani, belle, elette si desideravano l’un l’altra; e perciò mi ero immaginato (di qui la mia riluttanza per alcune avventure) che si dovesse essere molto attraenti, molto dotati, favoriti in modo speciale dalla sorte per suscitare la simpatia di una donna. Per questa ragione nei rapporti con le due ragazze ero rimasto così disinvolto, senza sospetto, perché fin dall’inizio mi pareva escluso fra noi ogni elemento erotico e non mi era mai venuto il sospetto che potessero vedere in me altro che un bravo giovane e un buon amico. Anche se talvolta in Ilona avevo sentito la bellezza sensuale, a Edith non avevo mai pensato come a un essere di sesso diverso; mai mi aveva neppure sfiorato il pensiero che in quel corpo segnato vibrassero gli stessi organi e nella sua anima albergassero gli stessi desideri delle altre donne. Solo da quel momento cominciai a poco a poco a capire quel che i poeti non dicono, che proprio le donne segnate, brutte, deformi, rattrappite, sfiorite, reiette desiderano con un’avidità molto più appassionata e molto più pericolosa di quelle felici e sane e amano di un amore fanatico, oscuro, e che nessuna passione sulla terra è più avida, più disperata di quella che è senza speranza: quella dei figliastri di Dio, che possono giustificare la loro esistenza solo perché amano e sono amati. Che proprio dall’infimo abisso della disperazione sorga il grido panico della bramosia di vivere… non avevo mai osato immaginare questo terribile segreto. Solo in quell’attimo tale constatazione mi aveva colpito nell’intimo come un coltello arroventato.

Stupido! Cominciavo a capire finalmente perché le era uscita di bocca proprio questa parola nell’ebbrezza del sentimento, mentre il seno non ancora formato si stringeva contro di me. Stupido! Aveva ragione a chiamarmi così. Tutti dovevano da un pezzo aver capito ogni cosa, dal primo momento, il padre e Ilona e il servitore e tutti i domestici. Tutti dovevano aver immaginato da un pezzo il suo amore e la sua passione, forse con paura, probabilmente facendo brutte previsioni! Solo io non supponevo niente, pazzo della mia compassione, io che rappresentavo il bravo, stupido e buon compagno spassoso, ignaro che quell’anima ardente si tormentasse per la mia assurda incomprensione. Come in una brutta farsa il triste eroe si trova in mezzo a un intrigo e ognuno degli spettatori sa da un pezzo in quale imbroglio è caduto, mentre solo lui continua a recitare tranquillo e a non capire d’esser rimasto in una rete, di cui gli altri sin dal principio conoscono ogni filo e ogni maglia, così tutti in casa dovevano avermi visto andare a tentoni in quell’assurda moscacieca del sentimento, finché lei con violenza mi aveva strappato la benda dagli occhi. Ma così come un solo debole lume basta a illuminare in una stanza una dozzina di oggetti, allo stesso modo – tardi, troppo tardi! – si chiarirono con mia somma vergogna un’infinità di particolari delle ultime settimane. Solo allora intuii perché la irritavo ogni volta che la chiamavo scherzando “bambina”: perché proprio in mia presenza non voleva essere una bambina, voleva essere desiderata come donna, come amante. Solo allora capii perché talvolta le labbra le tremavano inquiete, quando la sua disgrazia mi commuoveva visibilmente, perché odiava con tanta intensità la mia compassione: certo l’istinto femminile si rendeva conto che la compassione era un sentimento fraterno troppo tiepido, solo un malinconico surrogato del vero amore. Come doveva aver aspettato, l’infelice, una parola, un segno di comprensione, che non veniva mai! Come doveva aver sofferto per la mia scherzosa disinvoltura, mentre nella sua ardente impazienza lei aspettava che io mi rendessi finalmente conto della sua passione. E io non avevo detto niente né fatto niente, e neppure mi ero allontanato, lusingandola con le mie visite quotidiane e tormentandola con l’incomprensione della mia anima… Era dunque naturale che i suoi nervi non reggessero più e che s’impossessasse di me come della sua preda.

Tutto questo mi si rivelava in una successione di immagini, mentre, come colpito da un’esplosione, mi appoggiavo senza respiro alla parete del corridoio buio e con le gambe quasi prive di forza come le sue. Due volte cercai di andare avanti e soltanto al terzo tentativo mi riuscì di toccare la maniglia. Di qui si va nel salone, dissi tra me rapidamente, poi a destra c’è la porta che dà nell’ingresso, e là c’è la sciabola e il mantello. Presto, dunque, via, prima che il servo venga, via dalle scale e fuori! Salvarsi da questa casa, prima di incontrare qualcuno con il quale si debba parlare! Via, via, subito, senza incontrare né il padre, né Ilona, né Josef, né nessuno di quelli che mi hanno aiutato a mettermi in questa trappola. Via, via!

Ma era troppo tardi. Nel salone mi aspettava Ilona, che evidentemente aveva sentito i miei passi. Non appena mi vide il suo viso si contrasse.

«Santo cielo! Cosa è successo? Com’è pallido… è… forse successo qualcosa a Edith!».

«Niente, niente!» trovai ancora la forza di balbettare e volli continuare: «Credo che adesso dorma. Scusi, devo andare».

Tuttavia nelle mie brusche espressioni doveva esserci qualcosa di strano, perché Ilona mi afferrò con decisione per un braccio e mi spinse in una poltrona.

«Prima di tutto sieda. Ritorni in sé… ha i capelli tutti arruffati… no, no, rimanga» disse perché volevo alzarmi. «Le prendo un cognac».

Corse alla vetrina, riempì un bicchierino, che trangugiai d’un fiato. Ilona mi guardava agitata, mentre posavo il bicchiere con mano tremante. Mai in vita mia mi ero sentito così debole, così esausto. Poi sedette in silenzio vicino a me e aspettò senza parlare, alzando solo di tanto in tanto lo sguardo verso di me come si osserva un malato. Finalmente chiese: «Edith le ha forse… detto qualcosa… voglio dire qualcosa… che riguarda lei?».

Dalla sua premura capii che aveva capito tutto ed ero troppo debole per resistere. Mormorai a bassa voce: «Sì».

Non si mosse, non rispose. Osservai solo che respirava più forte. Si chinò verso di me. «E lei… se n’è accorto solo adesso?».

«Come potevo immaginare una cosa simile… una simile pazzia… come le è venuto in mente… a me, proprio a me…».

Ilona sospirò: «Ah, Signore! Lei ha sempre creduto che venisse per amor suo… solo per questo. Io… non ho mai creduto che venisse per amor suo… solo per questo. Io… non ho mai creduto che lei… era così disinvolto e così… così cordiale, ma in un altro modo… Dal primo momento ho temuto che si trattasse solo di compassione. Ma come potevo mettere in guardia quella povera bambina, essere tanto crudele da toglierle un’illusione che la rendeva felice… Da settimane vive solo del pensiero che lei… e quando continuava a domandarmi se credevo che lei veramente le volesse bene, come potevo essere così crudele… Dovevo calmarla, rassicurarla».

Non potei più trattenermi: «No, al contrario, deve assolutamente levarglielo dalla testa. È proprio una pazzia, una febbre, una fantasia infantile… La solita infatuazione per l’uniforme: se domani ne venisse un altro, toccherebbe all’altro. Lei deve spiegare… glielo deve togliere subito dalla mente. È proprio solo un caso che si tratti di me, perché sono venuto io invece di un altro dei miei compagni, molto migliore di me. Queste cose passano presto alla sua età…».

Ma Ilona scosse tristemente il capo: «No, caro amico, non s’illuda. Per Edith è una cosa seria, terribilmente seria, e diventa più pericolosa di giorno in giorno… No, caro amico, non posso renderle facile una cosa tanto difficile. Se sapesse cosa succede in casa! Tre, quattro volte suona il campanello durante la notte, ci sveglia tutti senza riguardo, e quando corriamo al suo letto con lo spavento che sia successo qualcosa, la troviamo là seduta, sconvolta, che guarda fissa davanti a sé e continua a ripetere la stessa domanda: “Non credi che mi possa volere almeno un po’ di bene, solo un poco? Non sono poi brutta…”. E allora vuole lo specchio, per buttarlo via subito, e dopo un momento capisce da sé che è una pazzia, ma due ore dopo ricomincia da capo. Nella sua disperazione rivolge quella domanda al padre, a Josef, alle cameriere, a quella zingara dell’altroieri, se la ricorda? Ieri l’ha fatta tornare qui di nascosto e si è fatta ripetere la predizione… ha scritto a lei cinque lettere, cinque lunghe lettere, e poi le ha strappate. Dalla mattina alla sera e fino a tarda notte non pensa e non parla d’altro. A volte mi prega che venga da lei a domandarle se le vuole bene, anche solo un po’, oppure… se le è di peso, perché tante volte sembra silenzioso ed evasivo. Subito devo venire a parlarle e l’autista deve andare a cercare la macchina. Mi ripete ogni parola che devo dire, e quando sono già vestita, sulla porta, il campanello mi richiama e devo giurarle sulla testa di mia madre che non farò la più piccola allusione. Ah, come potrebbe saper questo, lei! Quando ha chiuso l’uscio dietro di sé, per lei tutto è finito; ma non appena se n’è andato, Edith mi riferisce ogni parola che le ha detto, vuole che le dica il mio parere. Se io le dico “Vedi dunque che ti vuole bene” si mette a gridare “Bugiarda! Non è vero! Oggi non mi ha detto neppure una parola buona!” e nello stesso tempo vuole che le ripeta ancora tutto e che le giuri… E il vecchio? È completamente perso e insieme le vuole bene e l’adora proprio come la sua bambina. Dovrebbe vederlo seduto per ore e ore al suo letto! E la guarda con quegli occhi stanchi, l’accarezza e la calma, finché non la vede dormire. E poi tutta la notte continua a passeggiare su e giù nella sua camera e lei… lei non ha visto niente di tutto questo?».

«No!» gridai ad alta voce nello sfogo della disperazione. «Le giuro, non ho visto niente. E crede che avrei potuto continuare a venire e stare con voi a giocare a scacchi e a domino o ad ascoltare i dischi, se avessi sospettato quello che succede? Ma come ha potuto ostinarsi nella pazza idea che io… proprio io… come può esigere che io la segua in una simile assurdità, in questa bambinata! No, no, e poi no!».

Stavo per saltare in piedi, tanto mi tormentava il pensiero di essere amato contro la mia volontà, ma Ilona mi prese energicamente per un polso. «Calma! La prego, caro amico, non si agiti e soprattutto, la supplico, parli più piano. È capacissima di sentire attraverso i muri. E poi, per l’amor di Dio, non sia ingiusto. Quella poveretta ha considerato come un indizio il fatto che quell’annuncio venne proprio da lei, che proprio lei fu il primo a informare il padre di questa nuova cura. Nel cuore della notte Kekesfalva si è precipitato in camera sua e l’ha svegliata. Lei può immaginare come singhiozzavano tutti e due e ringraziavano Dio che stesse per finire questo periodo crudele, ed entrambi erano convinti che, non appena Edith fosse guarita e diventata come tutte le altre, lei… non ho bisogno di continuare. Appunto per questo, lei non può sconvolgere proprio ora le forze per la nuova cura. Dunque dobbiamo essere molto prudenti e, per l’amor del cielo, non lasciarla indovinare che per lei è una cosa così… così terribile».

Ma la mia disperazione mi aveva tolto ogni ritegno. «No, no, no!» ripetevo con violenza, battendo la mano sul bracciolo. «No, non posso, non voglio essere amato, essere amato così… E non posso andare avanti come se nulla fosse, non posso più essere disinvolto e fare dei complimenti… non posso più… Lei non sa quel che è accaduto… là in camera. Lei mi fraintende completamente. Io ho avuto solo compassione per lei, nient’altro che compassione».

Ilona tacque e guardò fisso, poi sospirò.

«L’ho temuto fin dal principio, lo sentivo dentro di me.

Ma, santo cielo, cosa accadrà adesso? Come si fa a dirglielo?».

Rimanemmo in silenzio: avevamo detto tutto e sapevamo che non c’era via d’uscita. A un tratto Ilona si alzò con l’espressione tesa di chi ascolta e quasi nello stesso istante sentii verso l’ingresso lo stridere di un’automobile. Doveva essere Kekesfalva. Subito continuò: «È meglio che non lo incontri adesso… è troppo eccitato per essere naturale con lui… aspetti. Le vado a prendere il mantello e la sciabola; uscirà dalla porta nel parco. Troverò una scusa per spiegare che non è potuto rimanere a cena».

In un attimo tornò con la mia roba. Fortunatamente il servitore era accorso all’auto e così potei passare inosservato nel cortile e attraverso il parco; la paura di dover parlare con qualcuno mi fece affrettare il passo. Per la seconda volta scappavo timoroso e di soppiatto, come un ladro, dalla casa fatale.


Fino ad allora, giovane senza esperienza, avevo creduto che il peggior tormento del cuore fosse la bramosia e il bisogno di amore. In quel momento però cominciai a intuire che esiste un tormento forse più terribile: quello di essere amati contro la nostra volontà, senza potersi difendere da una passione violenta. Vedere accanto a sé un essere che si consuma nell’ardore del suo desiderio e rimanere impotenti, non avere la capacità, la forza di spegnere questa fiamma! Chi ama di un amore infelice talvolta può dominare la sua passione, perché non solo è la creatura, ma anche il creatore della sua pena. Se un amante non riesce a dominare la passione, almeno soffre per colpa sua. Ma non c’è scampo per chi è amato senza poter ricambiare, perché i limiti di quella passione non sono in lui, ma al di sopra delle sue forze, e ogni sua volontà è impotente. Forse solo un uomo può misurare la tragedia di una passione non voluta e solo per lui la lotta che gli viene imposta diventa martirio e insieme colpa. Perché, se una donna si difende da una passione non desiderata, obbedisce nel suo intimo alla legge del proprio sesso. Tanto è innato in ogni donna il gesto della resistenza iniziale che, anche quando questa si oppone alla passione più ardente, non si può chiamare snaturata. Ma non appena la sorte cambia i piatti della bilancia, siamo di fronte alla fatalità. Non appena una donna ha vinto il pudore fino al punto di rivelare a un uomo la sua passione, quando offre il suo amore senza la certezza di essere corrisposta, e l’amato rimane freddo e la respinge, allora l’intrico è insolubile, perché non ricambiare l’amore di una donna vuol dire annientare il suo orgoglio, offendere il suo pudore: chi resiste a una donna che si offre la ferisce in ciò che ha di più nobile. Inutili diventano allora tutte le tenerezze nel ritirarsi, senza senso le parole cortesi e offensiva ogni offerta di pura amicizia, quando una donna ha svelato il suo gioco; inevitabilmente la resistenza di un uomo diventa crudeltà e, se non accetta l’amore, è colpevole pur essendo innocente. Legame terribile, indistruttibile! Un momento prima ti sentivi libero, appartenevi a te stesso, non dovevi niente a nessuno e a un tratto sei inseguito, sconvolto, preda e meta di un’altra non gradita bramosia. Colpito nel profondo dell’anima, tu pensi che giorno e notte qualcuno adesso ti aspetta, pensa a te, ti desidera e geme dal desiderio: una donna, un’estranea. Ti vuole, ti desidera, anela a te con ogni fibra del suo essere, col suo corpo, il suo sangue. Vuole le tue mani, i tuoi capelli, le tue labbra, il tuo corpo, vuole le tue notti e i tuoi giorni, il tuo sentimento, i tuoi sensi e tutti i tuoi pensieri e i tuoi sogni. Vuole dividere tutto con te, ti vuol prendere tutto e assorbirti in sé con il suo respiro. Giorno e notte, che tu vegli o dorma, c’è adesso nel mondo un essere ardente e sveglio che ti aspetta, che ti sogna. Inutile che tu non pensi a lei che sempre pensa a te, inutile che tu cerchi di sfuggire, perché tu non sei più in te, ma in lei. Come uno specchio ambulante lei porta in sé un uomo estraneo; no, non come uno specchio che non assorbe la tua immagine, ma l’accetta solo se tu gliela offri spontaneamente. Lei invece, la donna, la straniera che ti ama, ti ha già assorbito nel suo sangue. Ti porta sempre con sé dovunque vada. Sei sempre altrove, prigioniero di un’altra persona, non più tu, mai libero e sciolto e senza colpa, sempre inseguito, sempre con un obbligo, e ti accorgi continuamente di questo ardente pensiero rivolto a te. Pieno d’odio e di spavento, devi sopportare questo desiderio estraneo che soffre per te; e questa è la sorte più assurda, più insolubile, l’afflizione di un uomo amato controvoglia, tormento di tutti i tormenti e insieme colpa senza colpa.

Neppure nel sogno più fantasioso avevo mai pensato che una donna mi potesse amare così intensamente. Spesso mi ero trovato anch’io con i compagni, quando si vantavano che questa o quella “correva loro dietro”. Forse di quelle indiscrete rivelazioni avevo riso anch’io in coro con gli altri, perché allora non sapevo che ogni forma di amore, persino la più ridicola e la più assurda, diventa il destino di un uomo, e che anche con l’indifferenza ci si rende colpevoli verso l’amore. Ma tutto quel che si sente dire dagli altri o che si legge ci sfiora solo debolmente; soltanto con la propria esperienza il cuore impara l’essenza del sentimento. Dovevo prima sentire io stesso il dolore che un folle amore fa pesare sulla coscienza, per provare pietà dell’angoscia di chi vuole amare per forza e di chi si difende con vigore da quella effusione. Ma in quale indicibile misura mi toccava questa responsabilità! Perché, se occorre una certa crudeltà e quasi brutalità di cuore per deludere una donna nel suo affetto, tanto più terribile diventava il “no” e il “non voglio” che avrei dovuto dire a quell’ardente bambina. Dovevo offendere un’ammalata, ferire qualcuno che già la vita aveva dolorosamente colpito, togliere a lei, già insicura, l’ultimo sostegno della speranza che l’aiutava a rimanere in piedi. Sapevo quanto avrei rovinato e forse distrutto questa giovane donna, che aveva suscitato in me una così pura compassione, se mi fossi sottratto con la fuga al suo amore; vedevo con orribile chiarezza l’enorme colpa che avrei commesso senza volerlo se, incapace di accettare quell’amore, non fossi almeno riuscito a fingere di corrisponderlo.

Ma non avevo scelta. Ancora prima che l’anima consapevole capisse il pericolo, il corpo aveva già respinto l’abbraccio appassionato. I nostri istinti sono sempre più lucidi dei nostri pensieri coscienti; già in quel primo istante di spavento in cui m’ero strappato alla sua violenta tenerezza, avevo oscuramente previsto tutto, capito che mi mancava la forza redentrice di amare quella poveretta come lei mi amava, e probabilmente non avevo nemmeno abbastanza compassione per sopportare quell’ardore snervante. In quel primo momento mi era già balenata l’intuizione: non c’è via d’uscita, né via di mezzo. Uno di noi dev’essere infelice per quest’amore assurdo, l’uno o l’altro, e forse entrambi.


Non potrò mai ricordare come tornai in città. So che camminavo rapidamente e con ogni battito del polso un solo pensiero si ripeteva in me: “Via! via! Via da questa casa, da questo groviglio! Fuggire, scomparire! Non tornare più in questa villa, non veder più queste persone, non vedere più nessuno! Nascondersi, sparire, non essere più obbligati a niente, non trovarsi più negli imbrogli”. Ricordo che cercai anche di pensare: “Congedarmi, trovare un po’ di denaro e andarmene lontano, dove questo pazzo desiderio non mi possa più raggiungere!”. Ma tutto era più sognato che pensato, perché tra le tempie pulsava una sola parola: via, via, via!

Dalle scarpe impolverate e da uno strappo fatto dai cardi ai miei pantaloni mi resi conto, più tardi, che dovevo essere passato di corsa attraverso prati, campi e sentieri; quando finalmente mi trovai sulla strada maestra, il sole era già dietro i tetti e io mi risvegliai come un sonnambulo, quando inaspettatamente una mano mi batté sulla spalla. «Ehilà, Toni, sei qui! Finalmente ti abbiamo pescato. Abbiamo frugato in ogni angolo e stavamo proprio per telefonare al tuo castello».

Mi vidi circondato da quattro compagni, e c’erano l’inevitabile Ferencz, Jozsi e il capitano di cavalleria, il conte Steinhübel.

«Ma svelto, adesso! Pensa, Balinkay è arrivato improvvisamente dall’Olanda o dall’America, Dio sa da dove! Stasera ha invitato tutti gli ufficiali e i volontari del reggimento. Verranno anche il colonnello e il maggiore; grande tavolata al Leone Rosso alle otto e mezza. Che fortuna che ti abbiamo pescato! Come avrebbe brontolato il vecchio, se tu te la fossi svignata! Sai che va pazzo per Balinkay; quando viene lui, tutto deve andare a puntino…».

Non ero ancora riuscito a dominare i miei pensieri e domandai sconcertato: «Chi è venuto?».

«Balinkay, non cadere dalle nuvole! Possibile che tu non conosca Balinkay?».

Balinkay? Balinkay? Tutto si confondeva nella mia mente e dovevo ripescare questo nome come da un mucchio di roba vecchia. Ah, sì, Balinkay, quello che una volta era stato il mauvais sujet del reggimento. Molto prima del mio arrivo aveva servito come sottotenente e poi tenente: il miglior cavallerizzo, il ragazzo più ardito del reggimento, giocatore appassionato e beniamino delle donne. Ma poi era successo qualcosa di penoso, di cui non mi ero mai informato; in ventiquattr’ore aveva buttato via l’uniforme e se n’era andato lontano per il mondo. Di lui si raccontavano ogni sorta di storie. Finalmente era tornato a galla pescando una ricca olandese al Cairo all’Hotel Shepherd, una vedova con un’infinità di milioni, proprietaria di diciassette navi e di vaste piantagioni a Giava e nel Borneo: da allora era diventato il nostro invisibile patrono.

Il colonnello Bubenčič doveva averlo tirato fuori da un grosso guaio, perché la fedeltà di Balinkay per lui e per il reggimento era proprio commovente. Ogni volta che ritornava in Austria veniva apposta alla guarnigione, buttando via soldi a palate; per settimane in città non si parlava d’altro. Vestire per una sera la vecchia uniforme, essere camerata tra i camerati, era per lui un vero bisogno del cuore. Quando sedeva alla solita mensa degli ufficiali, disinvolto e allegro, si capiva che la sala scalcinata e fumosa del Leone Rosso era cento volte la sua patria più che il palazzo feudale in una via di Amsterdam; noi eravamo e rimanevamo i suoi figli, i suoi fratelli, la sua vera famiglia. Ogni anno stabiliva dei premi per le nostre corse agli ostacoli e a Natale arrivavano regolarmente due o tre casse di bottiglie di liquori variopinti e ceste di champagne, e ogni anno, con assoluta certezza, il colonnello poteva incassare un bell’assegno in banca per la cassa dei camerati. Chi portava al colletto l’insegna dei lancieri poteva fidarsi di Balinkay se finiva in un guaio: una lettera, e tutto era rimediato.

In ogni altro momento sarebbe stato un piacere per me incontrare questo personaggio famoso, ma il pensiero dell’allegria, del chiasso assordante, dei brindisi e dei discorsi mi sembrava, nel mio smarrimento, la cosa più insopportabile. Così cercai di svignarmela: quel giorno non mi sentivo proprio bene. Ma con un energico «Impossibile, oggi non ci sono scuse!» Ferencz mi aveva già preso il braccio e dovetti cedere, mio malgrado. Lo ascoltavo stordito, mentre mi trascinava con sé raccontando quanta gente era stata aiutata da Balinkay, come subito avesse procurato un posto a suo cognato e che, se uno di noi capiva di non poter far carriera, bastava che si imbarcasse su una delle sue navi, o che andasse addirittura nelle Indie. Jozsi, quel ragazzo sornione e cinico, annacquava di tanto in tanto l’entusiasmo e la gratitudine del bravo Ferencz. Chissà se il colonnello avrebbe ricevuto con tanto amore il suo “beniamino” diceva scherzando, se Balinkay non avesse pescato quella grossa balena olandese, che deve avere dodici anni più di lui; e il conte Steinhübel aggiungeva ridendo: «Se uno decide di vendersi, almeno deve vendersi a caro prezzo!».

Adesso, ripensandoci mi sembra strano che nonostante il mio smarrimento mi sia rimasta in mente ogni parola di quel discorso. Spesso a ogni confusione del vero pensiero si unisce misteriosamente un’eccitazione interna dei nervi; quando arrivammo nella grande sala del Leone Rosso grazie all’ipnosi della disciplina, sbrigai abbastanza bene il compito che mi era stato assegnato. E c’era davvero molto da fare. Tutta la provvista di carta velina, di bandiere, di emblemi, che comparivano soltanto al ballo del reggimento, era stata trasportata nella sala e alcuni soldati martellavano allegramente alle pareti. Nella stanza accanto Steinhübel insegnava al suonatore di corno quando e come dovesse attaccare la fanfara. Jozsi, che aveva la calligrafia più bella, ricevette l’incarico di scrivere la lista nella quale tutte le portate avevano nomi umoristici e allusivi; a me affibbiarono la disposizione dei posti. Intanto il garzone metteva a posto le sedie e i tavoli, i camerieri allineavano tintinnanti batterie di vino e di champagne che Balinkay aveva portato con la sua auto da Vienna. Cosa strana, tutta quella confusione mi faceva bene, perché il chiasso dominava quel martello cupo e quelle parole che mi picchiavano le tempie.

Finalmente alle otto tutto era pronto. Adesso bisognava correre in caserma, prepararsi e cambiarsi d’abito rapidamente. Il mio attendente era già informato. Uniforme di parata e stivali lucidi erano pronti. Svelto, la testa sotto l’acqua fredda e uno sguardo all’orologio, in tutto dieci minuti; con il nostro colonnello guai a non essere puntuali! Così mi spoglio in un attimo, lancio via le scarpe polverose, ma proprio mentre corro davanti allo specchio per ravviarmi i capelli scompigliati, si bussano alla porta.

«Non ci sono per nessuno» comando. L’attendente scappa via, e per un momento si sente parlare a bassa voce, poi ritorna con una lettera in mano.

«Una lettera per me?». In camicia e mutande prendo la busta azzurra rettangolare, spessa e pesante come un pacchetto, e le mani mi bruciano. Non ho bisogno di guardare la scrittura per sapere chi mi scrive.

“Più tardi, più tardi!” mi dice subito un istinto. “Non leggere, non leggere adesso!”. Ma contro la mia volontà ho già strappato la busta e leggo la lettera che mi scricchiola fra le mani sempre più forte.

Era una lettera di sedici pagine scritte di volata, con mano agitata, una lettera che si scrive una volta nella vita e solo una volta si riceve. Come il sangue scorre da una ferita aperta, scorrevano incessanti le frasi, senza pause, senza punteggiatura, una parola dietro l’altra. Ancora adesso, dopo anni, rivedo ogni riga, ogni carattere, ancora adesso potrei ripetere quella lettera dall’inizio alla fine, a ogni ora del giorno e della notte, tanto spesso l’ho riletta. Per mesi, dopo quel giorno, ho portato in tasca quei fogli di carta azzurra, tirandoli sempre fuori, a casa, nelle baracche, nei rifugi e al fuoco degli accampamenti; soltanto durante la ritirata in Volinia, quando la nostra divisione era già circondata dal nemico ai due fianchi e mi venne il timore che quella confessione di un momento d’estasi potesse cadere in mani straniere, la distrussi.

“Sei volte” cominciava “ti ho già scritto, e ogni volta ho strappato il foglio. Non mi volevo tradire, non volevo. Mi sono trattenuta, finché ne ho avuto la forza. Per settimane ho lottato per nascondermi davanti a te. Ogni volta, quando venivi amichevole e senza sospetto, ho ordinato alle mie mani di rimanere calme, ai miei sguardi di restare indifferenti, per non darti fastidio; spesso sono stata dura e ironica verso di te di proposito, soltanto perché tu non capissi quanto il mio cuore ardeva per te. Ho tentato tutto ciò che è nella capacità di una creatura umana, e sono andata oltre. Ma oggi è successo, e ti giuro che mi ha sopraffatto contro la mia volontà, di sorpresa. Io stessa non capisco più come sia potuto accadere; subito dopo mi sarei picchiata e punita, tanto mi vergognavo. So bene quale errore, quale pazzia sarebbe diventare un peso per te. Una creatura paralizzata, una storpia, non ha il diritto di amare; e come potrei, così colpita, diventare un peso per te, io che ho ribrezzo e orrore di me stessa! Un essere come me non ha il diritto di amare e ancor meno di essere amato. Deve rannicchiarsi in un angolo e morire e non turbare la vita di un altro con la sua presenza. Sì, tutto questo lo so, lo so, e muoio, perché lo so. Per questo non avrei mai osato assalirti, ma chi, se non tu, mi ha dato la fiducia che non sarei più rimasta la misera creatura che sono? Avrei potuto muovermi come tutti gli altri, come i milioni di persone che non sanno che ogni passo libero è una grazia e un miracolo. Con volontà di ferro mi ero proposta di tacere, finché fossi giunta al punto di essere anch’io una donna come le altre e – forse, forse! – degna di te, caro. Ma la mia impazienza, la mia bramosia di guarire era così ardente, che in quel secondo in cui tu ti chinasti sopra di me, credetti, sinceramente credetti, onestamente e pazzamente, di essere già quella creatura, quella nuova, guarita! L’avevo desiderato troppo a lungo e troppo a lungo sognato e finalmente tu mi eri vicino… Allora dimenticai le mie gambe rattrappite, vidi solo te e mi sentii quella che per te volevo essere. Non puoi capire che, anche in pieno giorno, per un momento si possa sognare, se per anni non si sogna giorno e notte che un unico sogno? Credimi, amore, solo questa pazza illusione di esser già liberata dalla mia disgrazia mi ha reso così insensata; solo quest’impazienza di non essere più la reietta, la storpia, ha fatto traboccare così pazzamente il mio cuore. Pensa che lunga e infinita bramosia avevo di te! E adesso tu sai quello che non avresti mai dovuto sapere, finché io non fossi davvero risorta, e sai anche per chi voglio guarire, per chi solo sulla terra, solo per te! Solo per te! Perdonami caro, questo amore… Solo di una cosa ti supplico: non ti spaventare, non inorridire di me. Non credere che, perché una volta sono stata inopportuna, continuerò ad annoiarti; che, odiosa come sono a me stessa, ti vorrò trattenere. No, te lo giuro non ti importunerò più, non mi sentirai più. Voglio solo aspettare, aspettare pazientemente che Dio abbia pietà di me, che mi faccia guarire. Così ti prego, ti supplico, non aver paura del mio amore; pensa, tu che hai avuto compassione di me come nessun altro, pensa che sono qui impotente, inchiodata alla mia poltrona, incapace di un passo, incapace di seguirti, di venirti incontro. Pensa, dunque, pensa che sono una prigioniera che deve aspettare nella sua prigione, pazientemente impaziente, il tuo arrivo, tu che mi fai il dono di un’ora e mi permetti di guardarti, di ascoltare la tua voce, di respirare vicino a te, di sentire la tua presenza, quest’unica, questa prima felicità che da anni mi è stata concessa. Pensa dunque: c’è qualcuno che giace là e aspetta giorno e notte e ogni ora brama e non resiste alla tensione. E poi tu arrivi e io non posso, come ogni altra, alzarmi, venirti incontro, abbracciarti, tenerti. Devo rimanere qui seduta e frenarmi e tacere e sorvegliare ogni parola, ogni sguardo, ogni mutamento di voce, perché tu non pensi che io mi permetta di amarti. Eppure credimi, amore, questa felicità martoriata per me era ancora felicità, e io mi lodavo ogni volta che mi era riuscito di trattenermi, e tu te ne andavi via senza sospetto, libero, indisturbato, inconsapevole del mio amore; mi rimaneva solo il tormento di sapere come ero caduta senza scampo nelle tue mani. Adesso è successo, e poiché non posso più negare e rinnegare quello che sento per te, ti supplico, non essere crudele con me: anche la creatura più povera, più misera, ha il suo orgoglio e io non potrei sopportare che tu mi disprezzassi perché non ho potuto dominare il mio cuore. Non devi ricambiare il mio amore: no, per quel Dio che mi deve guarire e salvare, non oso una simile audacia. Nemmeno in sogno oso sperare che tu mi possa amare così come sono oggi. Sai bene che non voglio nessun sacrificio, nessuna compassione da te. Voglio soltanto che tu sopporti che io aspetti, aspetti in silenzio, che tu non mi respinga interamente da te. Lo so che è molto quello che ti chiedo. Ma è davvero troppo concedere a una creatura questa piccola e misera felicità che si concede a ogni cane, la felicità di seguire con sguardo muto il suo padrone? Va forse respinto con violenza o frustato con dispetto? Poiché una cosa sola, te lo confesso, non potrei sopportare, che io, misera come sono, ti sia diventata odiosa perché mi sono tradita. Se tu mi volessi ancora punire oltre la mia vergogna e la mia disperazione non mi rimarrebbe che una via e tu la conosci: te l’ho mostrata. Ma no, non ti spaventare, non voglio minacciare. Non ti voglio spaventare e invece dell’amore ottenere la tua pietà, la sola che tu finora mi hai dato. Devi sentirti libero, senza preoccupazioni, perché io non ti voglio opprimere con il mio peso, né rattristarti con una colpa che tu non hai; voglio una cosa sola: che tu perdoni e dimentichi quello che è accaduto, che dimentichi ciò che ho detto, che ho tradito. Dammi questa tranquillità, solo questa piccola e povera certezza. Dimmi subito, e mi basta una sola parola, se non ti sono diventata odiosa, che tu tornerai ancora da noi come se niente fosse successo: tu non puoi immaginare la mia paura di perderti. Dal momento in cui si è chiusa la porta dietro di te, non so perché mi tormenta la paura mortale che sia stata la tua ultima visita. Eri così pallido in quel momento, avevi un tale spavento negli occhi quando ti ho lasciato andare, che mi sono sentita gelare nel mio ardore. E so anche, me l’ha detto il servitore, che sei scappato subito, perché ha cercato inutilmente la sciabola e il mantello, e adesso so che sei fuggito da me come dalla peste. Ma no, no, caro, nessun rimprovero, io ti capisco! Proprio io che faccio paura a me stessa quando vedo questi arnesi ai miei piedi, io che so come sono diventata cattiva, lunatica, difficile da sopportare nella mia impazienza, io so capire meglio di tutti che uno si spaventi di fronte a me, che mi rifugga, che provi ribrezzo. E nondimeno ti supplico di perdonarmi, perché senza di te non c’è giorno, non c’è notte, solo disperazione. Mandami solo un biglietto, un breve rapido biglietto, o solo un foglio, un fiore, qualcosa, qualche segno: qualcosa che mi faccia capire che tu non mi respingi, che non ti sono diventata odiosa. Pensa dunque, fra pochi giorni me ne vado, per mesi: ancora otto o dieci giorni, e poi il tuo tormento avrà fine. E se poi comincerà centuplicato il mio tormento di non vederti per settimane e per mesi, tu non pensarci, pensa solo a te, come io sempre ti penso. Fra otto giorni tu sarai libero, vieni dunque ancora e mandami intanto una parola, dammi un segno. Io non posso pensare, né respirare, né sentire, finché non so che tu mi hai perdonato; non posso e non voglio più vivere, se tu mi neghi il diritto di amarti”.

Leggevo e rileggevo, ricominciando sempre da capo. Le mani mi tremavano, il martellio alle tempie diventava più violento per l’orrore e lo smarrimento di essere amato con tanta disperazione.


«Ma guarda un po’! Sei ancora in mutande e laggiù ti aspettano. Sono tutti pronti a tavola, anche Balinkay; il colonnello può entrare da un minuto all’altro, e sai che razza di baccano fa il nostro ranocchio quando si arriva troppo tardi. Mi ha mandato Ferdl di corsa a vedere se ti è successo qualcosa e tu te ne stai lì a leggere letterine amorose… Svelto, svelto, altrimenti ci tocca una lavata di capo di quelle!».

È Ferencz che si è precipitato in camera mia. Non me ne sono accorto finché non mi ha battuto fraternamente la grossa mano sulla spalla. In un primo momento non capisco. Il colonnello? Mandato a cercarmi… Balinkay? Ah sì, sì, il ricevimento per Balinkay! Mi infilo i calzoni e la camicia e, con la rapidità imparata alla scuola militare, faccio tutto meccanicamente senza rendermene conto. Ferencz mi guarda stupito: «Ma cosa ti succede? Sembri stordito. Hai avuto cattive notizie?».

Ma io subito nego: «No, neanche per sogno! Eccomi!». In tre salti siamo alla scala e di colpo mi volto.

«Vai, svelto, dunque, cosa c’è ancora?» mi urla arrabbiato Ferencz. Ho preso con un salto la lettera lasciata sul tavolo e l’ho fatta sparire nella tasca interna. Arriviamo proprio all’ultimo momento. Intorno al tavolo a ferro di cavallo si raggruppa una variopinta compagnia, ma nessuno ha il coraggio di essere veramente allegro prima che i capi abbiano preso posto; proprio come i ragazzi, quando la campana è suonata e in ogni momento può comparire il maestro. Ma ecco che gli attendenti spalancano le porte, gli ufficiali di Stato Maggiore entrano facendo tintinnare gli speroni. Scattiamo dai sedili rimanendo sull’attenti. Il colonnello siede alla destra e il maggiore anziano alla sinistra di Balinkay, e subito il tavolo si anima: i piatti risuonano, i cucchiai sbattono, tutti parlano e mangiano vivacemente. Solo io me ne sto come assorto in mezzo ai camerati eccitati e tocco in continuazione la camicia, dove c’è qualcosa che batte come un secondo cuore: sotto il panno molle sento sempre scricchiolare la lettera come un fuoco acceso. Ah! È proprio là, che si muove vicino al mio petto come una cosa viva e, mentre gli altri chiacchierano e mangiano comodamente, io non posso pensare ad altro che a quella lettera, al dolore disperato di chi l’ha scritta.

Il cameriere mi serve inutilmente. Io non mangio nulla; il continuo ascoltare me stesso mi toglie le forze, come un sonno a occhi aperti. A destra e a sinistra sento parole che non capisco, quasi parlassero una lingua straniera. Vedo davanti e vicino a me visi, baffi, occhi, nasi, labbra, uniformi, ma confusamente, come si vedono le cose in una vetrina. Ci sono e non ci sono, rigido e insieme occupato, perché mi sembra di mormorare, senza muovere le labbra, le parole della lettera. E talvolta, quando mi confondo o non so più andare avanti, la mano istintivamente va verso la tasca come alla scuola militare, quando nell’ora della tattica si tiravano fuori i libri proibiti.

Si sente un coltello battere energicamente sopra un bicchiere e, come se l’affilato acciaio avesse tagliato il frastuono, si fa un gran silenzio. Il colonnello si è alzato per parlare. Parla tenendosi con le mani al tavolo e dondolando avanti e indietro il corpo vigoroso, come se fosse a cavallo. Inizia il discorso con un sonoro «Camerati!» e, facendo rullare la ‘r’ come un tamburo, pronuncia un discorso ben preparato. Faccio uno sforzo per ascoltare, ma il cervello non ubbidisce, sento solo alcune parole: «…l’onore dell’esercito… lo spirito cavalleresco austriaco… fedeltà al reggimento… vecchio camerata…». Ma fra queste parole ne sento sussurrare altre supplichevoli, tenere, come voci da un altro mondo. La lettera parla dall’interno. «Infinitamente amato… non aver paura… non posso più vivere se tu mi togli il diritto di amarti…» e poi di nuovo rullano le ‘r’ «…anche lontano non ha dimenticato i suoi camerati… e nemmeno la patria… e nemmeno la sua Austria…»; ma l’altra voce continua come un singhiozzo, come un grido soffocato. «Devi solo permettere che io ti ami… mi devi dare solo un segno…».

Gli «Evviva! Evviva! Evviva» risuonano come una raffica di fucili. Tutti sono balzati in piedi di scatto, come sollevati dal bicchiere alzato del colonnello; nella stanza accanto risuona la fanfara. Tutti toccano i bicchieri e bevono alla salute di Balinkay, il quale aspetta che il baccano si plachi prima di rispondere in modo disinvolto, leggero, umoristico. Vuol dire solo due parole senza pretese: che, nonostante tante belle cose, in nessun posto del mondo si sente così bene come fra i suoi camerati, e finisce col grido: «Viva il reggimento! Viva sua maestà, il nostro degnissimo comandante in capo, l’imperatore!». Steinhübel fa il secondo cenno al suonatore di corno e risuona una nuova marcia, e in coro scoppia l’inno popolare e l’inevitabile canto di tutti i reggimenti austriaci in cui ognuno, con uguale orgoglio, dice il suo nome: «Noi siamo l’imperiale e reale reggimento degli ulani…».

Poi Balinkay fa il giro del tavolo col bicchiere in mano, e si ferma da ciascuno. A un tratto sento una spinta energica del mio vicino e due occhi verde chiaro mi fissano. «Ciao, camerata!». M’inchino confuso; solo quando Balinkay si ferma dal mio compagno mi accorgo di aver dimenticato di toccare il suo bicchiere. Ma tutto è di nuovo scomparso in una nebbia di colori che confonde in modo strano visi e uniformi. Perbacco! Cos’è questo fumo azzurro davanti agli occhi? Hanno già cominciato a fumare, perché d’un tratto mi sento la gola così riarsa? Bere, bere subito qualcosa! Butto giù uno, due, tre bicchieri, senza sapere di cosa. Togliermi questo amaro dalla gola! E poi subito fumare. Ma nel mettere la mano in tasca per prendere il portasigarette sento di nuovo lo scricchiolio sotto la camicia: la lettera!

La mano si ritira, ancora una volta in mezzo al chiasso assordante sento le suppliche, i singhiozzi: «Devi solo permettermi di amarti; lo so che è una pazzia attaccarmi a te…». Il tintinnio di una forchetta contro il bicchiere ristabilisce il silenzio. È il maggiore Wondraczek che coglie ogni occasione per scaricare la sua vena poetica in versi umoristici. Lo sappiamo tutti: non appena Wondraczek si alza appoggiando al tavolo la rispettabile pancetta e strizzando l’occhio furbescamente, comincia senza dubbio la “parte allegra” della serata.

Già si mette in posizione accomodando le lenti sugli occhi un po’ presbiti e aprendo pomposamente il foglio. È la poesia d’occasione con cui crede di abbellire ogni festa e ogni volta cerca di ornare la storia della vita di Balinkay con scherzi “abbaglianti”. Per cortesia o forse perché sono già un po’ brilli, alcuni subalterni ridono compiacenti a ogni allusione. Finalmente uno scherzo è ben riuscito e tutto il circolo risuona di incitamenti.

Io mi sento preso dall’orrore. Quelle risate volgari mi stringono il cuore come un artiglio. Come si può ridere così quando qualcuno geme e soffre tremendamente? Come si può divertirsi con sudici scherzi mentre qualcuno muore? E non appena Wondraczek ha finito, comincerà la grande baldoria. Si metteranno a cantare, ripeteranno le ultime strofe della Wirtin an der Lahn, racconteranno barzellette e ci sarà una sequela di scherzi e risate. Sento che non posso più sopportare quelle facce lustre e bonarie. Non mi ha scritto che devo mandare solo un biglietto, una parola sola? Dovrei forse andare al telefono e chiamare? Non si può far aspettare così, bisogna dire qualcosa, bisogna…

«Bravo, bravissimo!». Tutti applaudono, le sedie si spostano, il pavimento geme, una nuvola di polvere si solleva all’improvviso alzarsi di quaranta o cinquanta uomini allegri e un po’ brilli. Il maggiore tutto orgoglioso si toglie le lenti, ripiega il foglio con il viso allegro e un po’ vanesio, saluta gli ufficiali che lo circondano per rallegrarsi. Ma io approfitto di quel momento di baraonda e me la batto senza salutare. Forse non se ne accorgono, e se mai… non me ne importa. Non posso più sopportare quelle risate, quell’allegria volgare a pancia piena. Proprio non posso.

«Se ne va già il signor tenente?» domanda stupito il piantone al guardaroba. “Che il diavolo ti porti!” penso, ed esco senza una parola. Non c’è che da attraversare la strada, girare l’angolo e salire le scale della caserma fino al mio piano: essere solo, solo!

I corridoi sono deserti, si sente il passo cadenzato di una sentinella, un lavandino aperto, la caduta d’uno stivale. Solo dalla camerata dei soldati, dove secondo il regolamento è già buio, risuona una melodia dolce e sconosciuta. Involontariamente tendo l’orecchio. Alcuni giovani ruteni cantano un’aria malinconica. Sempre, prima di addormentarsi, quando si tolgono la vistosa uniforme con i bottoni di ottone e rimangono uomini nudi che a casa si stendono sulla paglia, si ricordano della patria, dei campi o della ragazza che amano, e allora cantano quelle malinconiche arie per dimenticare la distanza. Non avevo mai notato quei canti, perché non capivo le parole, ma questa volta la loro tristezza mi colpisce come quella di fratelli. Ah, potersi sedere accanto a uno di loro, parlargli senza che capisca, e forse con lo sguardo simpatizzante dei suoi buoni occhi bovini capirebbe tutto, molto meglio degli altri, di quelli là allegri al tavolo della festa! Avere qualcuno che possa aiutarmi a uscire dall’inestricabile groviglio!

In punta di piedi per non svegliare Kusma che russa nell’anticamera, entro in camera mia e nel buio getto il mantello, mi tolgo la sciabola, il colletto alto che da un pezzo mi stringe e mi soffoca. Poi accendo la lampada e vado al tavolino per poter leggere con calma la lettera, la prima lettera sconvolgente che una donna ha scritto a me, giovane ignaro. Ho un attimo di spavento, perché là sul tavolo, ma com’è possibile? Alla luce della lampada vedo la lettera che credevo nascosta nella mia giacca, la busta azzurra, la scrittura nota.

Per un momento vacillo: sono ubriaco? Sogno a occhi aperti? Ho perso la testa? Un attimo prima, nel togliermi la camicia, ho sentito lo scricchiolio della carta. Sono già tanto sconvolto da essermela tolta di tasca senza accorgermene? Metto la mano in tasca. Me lo immaginavo, la lettera c’è. Solo adesso capisco e mi sveglio. La lettera sul tavolo è un’altra, una seconda, arrivata più tardi, e il bravo Kusma l’ha messa là perché la vedessi subito tornando a casa.

Un’altra lettera? Due lettere in due ore! Subito mi si stringe la gola dalla rabbia. Questo succederà adesso, ogni giorno e ogni notte, una lettera dopo l’altra. Se le scrivo, mi risponderà; se non rispondo, esigerà la risposta. Vorrà sempre avere qualcosa da me, un giorno dopo l’altro. Mi manderà dei messaggeri, telefonerà, mi farà spiare a ogni passo per sapere quando esco e quando torno, con chi vado, cosa dico e cosa faccio. Mi vedo perso, capisco che non sarò più lasciato in pace. Oh il djinn, il djinn, il vecchio Kekesfalva e la sua storpia! Non sarò mai solo, non mi libererò mai da questa creatura avida, disperata, finché uno dei due non sia annientato da quest’assurda passione, lei o io.

“Non leggere” dico tra me. “In ogni modo, stasera no. Non cedere più. Non hai la forza per resistere a questo strazio. Meglio distruggere semplicemente la lettera o rimandarla chiusa al mittente. Ma soprattutto non lasciare entrare nella tua coscienza, nel tuo pensiero, l’idea che una creatura estranea ti ama!”.

Che il diavolo si porti tutti i Kekesfalva! Prima non li conoscevo e d’ora in avanti non li conoscerò più. Ma poi come un brivido mi assale il pensiero: forse ha tentato di farsi del male, perché tu non hai risposto! Forse c’è questo pericolo! Non si deve lasciare senza risposta un essere disperato! Dovrei forse svegliare Kusma e mandar subito una parola rassicurante. Non voglio colpe, eh, no! Strappo la busta. Grazie a Dio, è una lettera breve, una sola pagina, dieci righe: “Distrugga subito la prima lettera. Ero pazza, completamente pazza. Tutto quello che ho scritto non è vero. E domani non venga da noi. La prego espressamente, non venga. Io devo punirmi per essermi abbassata così miseramente di fronte a lei. Dunque per nessuna ragione domani, non voglio, glielo proibisco e non mi risponda. Per carità, nessuna risposta! Distrugga la mia lettera, dimentichi ogni parola. E non ci pensi più”.


Non pensarci più! Comando puerile, come se i nervi tesi si potessero sottomettere alle redini della volontà. Non pensarci più, mentre i pensieri come cavalli impennati in fuga si rincorrono battendo dolorosamente gli zoccoli nello spazio fra le tempie. Non pensarci più, mentre il ricordo fa passare febbrilmente un’immagine dopo l’altra, mentre i nervi sussultano e tutti i sensi si tendono nel rifiuto e nella difesa! Non pensarci più, mentre la lettera è ancora nella mano con le sue parole ardenti, e io prendo ogni foglio e lo poso e lo rileggo e confronto il primo, il secondo, finché ogni parola è impressa nella mente come un marchio infuocato! Non pensarci più, mentre si può pensare a una cosa sola: come sfuggire, come difendersi? Come salvarsi? Come proteggersi da quest’avida richiesta, da questa frenesia?

Non pensarci più… è proprio ciò che voglio, e spengo la lampada, perché la luce tiene tutti i pensieri svegli, li rende troppo reali. Cerco di rannicchiarmi nel letto, di nascondermi nel buio, mi strappo di dosso i vestiti per respirare più liberamente, mi volto di qua e di là per distendermi. Ma i pensieri non vogliono riposare e come pipistrelli svolazzano folli intorno ai sensi esausti e come topi avidi mordicchiano e rodono nella pesante stanchezza. Quanto più rimango tranquillo, tanto più agitati si fanno i ricordi, e le immagini si inseguono nell’oscurità. Allora mi alzo, accendo la lampada per fugare gli spettri. Ma la prima cosa che la lampada illumina è il chiaro quadrato della lettera e sulla sedia la camicia macchiata: tutto ricorda, tutto ammonisce. Non pensarci più, sicuro, ma la volontà non ci riesce. Così giro qua e là nella stanza, apro un cassetto dopo l’altro e finalmente in un tubetto trovo il sonnifero e torno a stendermi. Ma non è possibile fuggire; persino nel sogno, penetrando negli oscuri recessi del sonno, i topi irrequieti dei brutti pensieri si aggirano senza sosta, sempre gli stessi, e quando la mattina mi sveglio mi sembra di essere svuotato e dissanguato dai vampiri.

La sveglia quindi è una benedizione, una benedizione il servizio, questa prigionia è migliore e più mite! Una benedizione saltare a cavallo e trottare con gli altri, e dover tenere tesa incessantemente l’attenzione. Si deve ubbidire, si deve comandare, tre ore di esercizi, forse quattro, e si sfugge a se stessi.

Inizialmente tutto va bene. Per fortuna abbiamo un giorno faticoso, esercizi per le manovre, la grande sfilata finale in cui ogni squadrone deve passare cavalcando in una linea prestabilita davanti al comandante, ogni testa di cavallo, ogni punta di lancia al posto voluto. In questa preparazione di manovra c’è moltissimo da fare; dieci volte, venti volte si deve ricominciare, tener d’occhio ogni singolo ulano, e l’esercizio esige da noi ufficiali l’attenzione più tesa, così che devo essere presente con tutto me stesso e dimenticare ogni cosa. Sia ringraziato il cielo!

Ma durante una pausa di dieci minuti per far riprendere fiato ai cavalli, il mio sguardo vagante si volge per caso all’orizzonte. I campi con i covoni e i mietitori brillano da lontano nell’azzurro metallico, tutto intorno si stende la pianura, solo dietro il margine del bosco si profila piccola come uno stuzzicadenti la strana linea di una torre. Ah, è quella! Dico fra me spaventato… la sua torre, la terrazza, e di nuovo ritorna quel pensiero, di nuovo mi metto a fissare e a ricordare: sono le otto, adesso si sveglia e pensa a me. Forse il padre si avvicina al letto e lei parla di me, forse tormenta Ilona o il servitore per sapere se non è arrivata una lettera ansiosamente attesa (avrei proprio dovuto scrivere) oppure si è già fatta portare sulla torre e da lì guarda aggrappata alla balaustra verso di me proprio come io guardo verso di lei. E non appena mi ricordo che c’è qualcuno che langue per me, sento nel petto quel caldo e noto struggimento, quel maledetto artiglio della compassione, e sebbene adesso l’esercizio ricominci e da tutti i lati si scambino i gridi di comando e i vari gruppi al galoppo e a gran velocità si raggruppino e si sciolgano nei movimenti prescritti e io stesso gridi nel tumulto «Destr… sinistr» interiormente sono lontano da lì, nello strato più profondo e intimo della mia coscienza penso solo a una cosa a cui non voglio, a cui non devo pensare.


«Cristo! Per mille diavoli, che porcheria è questa? Indietro! scioglietevi, carogne!». È il nostro colonnello Bubenčič, che tutto rosso in viso si precipita di gran carriera e urla, facendosi sentire su tutta la piazza. E non ha torto. Qualche comando è stato sbagliato, perché due squadroni che dovevano arrivare affiancati si sono urtati a briglia sciolta, intralciandosi pericolosamente. Alcuni cavalli scappano nel tumulto, altri s’impennano; un ulano è precipitato a terra fra gli zoccoli e intanto le squadre che danno l’attacco urlano e nitriscono. Le armi rintronano, i cavalli nitriscono e scalpitano, gli uomini gridano come in una vera battaglia. Solo a poco a poco gli ufficiali imprecanti riescono a sciogliere il groviglio. A un acuto squillo di tromba gli squadroni si ridispongono come prima, formando un unico fronte. Ma ora segue un silenzio pauroso; ognuno sa che si faranno i conti. I cavalli ancora schiumanti per l’eccitazione dello scontro, forse anche sentendo il nervosismo contenuto dei cavalieri, tremano e sussultano; la lunga linea degli elmi ondeggia leggermente come un filo del telegrafo teso al vento. In questo silenzio preoccupante cavalca il colonnello. Già dal modo in cui sta in sella, teso sulle staffe e colpendo eccitato col frustino i suoi stivaloni, indoviniamo il temporale che si avvicina. Uno strappo alle redini, il cavallo si ferma, poi risuona su tutta la piazza d’armi (sembra un coltello): «Tenente Hofmiller!».

Solo adesso capisco quello che è accaduto. Senza dubbio sono io che ho dato il comando sbagliato. Non ho saputo tenere a freno i miei pensieri e ho di nuovo pensato a quella cosa orrenda che mi sconvolge. Il colpevole sono io e solo su di me pesa la responsabilità. Un leggero tocco di speroni e il mio cavallo passa trottando davanti ai camerati che, turbati, evitano di guardarmi e va verso il colonnello, che a trenta passi dal fronte mi sta ad aspettare. Alla distanza dovuta mi fermo e intanto anche il lievissimo tintinnio e fruscio è cessato. Subentra quell’ultimo silenzio veramente mortale che si crea a un’esecuzione, immediatamente prima del comando: «Fuoco!». Persino l’ultimo soldato ruteno là in fondo sa che cosa mi aspetta.

Non voglio più ricordare ciò che avvenne dopo. Il colonnello attenua, è vero, di proposito la sua voce secca, stridente, perché la truppa non senta le brutali volgarità con cui mi assale, ma talvolta una delle parole più espressive come “stupidità” o “comando da porci” gli esce dalla gola e risuona acuta nel silenzio. In ogni caso, dal modo con cui, paonazzo in viso, mi apostrofa e accompagna ogni espressione con un colpo di frustino sui suoi stivaloni, si deve notare sin dall’ultima fila che mi prendo una solenne lavata di capo, peggio di uno scolaretto. Sento diretti a me centinaia di sguardi curiosi, forse ironici, mentre il collerico capo m’investe con passione. Da mesi non cadeva su di noi una grandine simile a quella che si abbatté su di me in quel meraviglioso e sereno giorno di giugno, tutto percorso dal volo delle rondini.

Le mani mi tremavano dall’impazienza e dalla collera. Avrei voluto frustare il cavallo e scomparire. Ma immobile, secondo le regole, col viso impietrito, dovevo sopportare che Bubenčič mi urlasse che non si lasciava rovinare tutta la parata da un miserabile confusionario. Domani avrei sentito il resto, per oggi non voleva più vedere la mia faccia. E poi duro e secco come un calcio uno sprezzante «Dietro front!» mentre ancora una volta colpiva col frustino i suoi stivaloni.

Io però devo indietreggiare ossequioso con la mano alla visiera prima di voltarmi per tornare al mio posto; nessuno sguardo di camerata si gira verso di me, tutti abbassano imbarazzati gli occhi sotto la visiera dell’elmo. Tutti si vergognano di me, o almeno così mi sembra. Fortunatamente un ordine abbrevia il mio ritorno. A uno squillo di tromba l’esercizio ricomincia, il fronte si spezza e si scioglie in linee staccate e proprio questo momento basta a Ferencz (perché i più stupidi sono sempre i più cordiali?) per spingermi vicino il suo cavallo e mormorare: «Non te la prendere. Può capitare a tutti».

Ma il bravo ragazzo è male accolto, perché gli rispondo rabbioso «Occupati degli affari tuoi» e me ne vado. In quel secondo, per la prima volta, sperimento in prima persona come si può ferire con la compassione. Per la prima volta e troppo tardi.


“Buttar via l’uniforme! Buttar via tutto!” penso tra me tornando a cavallo in città. “Via! via! In qualunque luogo dove nessuno ci conosce, dove si è liberati da tutto e da tutti. Via, via! Svignarmela; non vedere più nessuno, non lasciarsi più adorare, non lasciarsi più umiliare. Via, via!”. Inconsciamente la parola accompagna il ritmo del trotto. Arrivato in caserma getto le redini a un ulano e me ne vado. Oggi non voglio andare alla mensa, non mi voglio far deridere, ancora meno compatire.

Ma non so dove andare; non ho meta, non ho scopo, sono escluso dai miei due mondi, quello esterno e quello della caserma. Via, via, via! mi sento pulsare nelle arterie; via, via! Pulsano le tempie, via dalla maledetta caserma, via dalla città! Ancora una volta l’odiosa strada maestra e poi lontano, più lontano… Ma a un tratto qualcuno mi grida un cordiale: «Ciao!». Alzo gli occhi stupito. Chi mi saluta con tanta intimità? Un signore alto in abito grigio e berretto scozzese. Mai visto, non mi ricordo di lui. Quel signore sta vicino a un’automobile e due meccanici in tuta azzurra ci lavorano dentro. Ma adesso, senza nemmeno accorgersi della mia confusione, mi si avvicina. È Balinkay, che finora avevo visto solo in uniforme.

«Ha di nuovo mal di pancia» dice ridendo e indicandomi l’auto. «E così succede a ogni viaggio. Credo che ci vorranno altri vent’anni prima che si possa viaggiare con sicurezza su questi trabiccoli. Quanto era più semplice andare sui nostri ronzini, almeno quelli li capivamo!».

Senza volere provo una gran simpatia per lo sconosciuto. Ha una tale sicurezza in ogni movimento e lo sguardo chiaro, caldo della persona spensierata che sa godersi la vita. E appena mi arriva questo saluto inatteso balena a un tratto il pensiero: di lui potresti fidarti. E nello spazio di un secondo, con quella rapidità con cui il cervello funziona nei momenti di grande tensione, a quel primo pensiero ne seguono molti altri. È in borghese, è padrone di sé. È passato per i tuoi stessi guai tuoi. Ha aiutato il cognato di Ferencz, aiuta volentieri tutti, perché non dovrebbe aiutare anche te? Prima ancora che io abbia ripreso fiato, tutta questa catena di rapide riflessioni è giunta a un’improvvisa decisione. Mi faccio coraggio e mi avvicino a Balinkay: «Scusa» dico, stupito della mia disinvoltura «avresti cinque minuti di tempo per me?».

È un po’ sorpreso, ma i suoi denti lampeggiano in un sorriso: «Con gioia, caro Hof… caro Hof…».

«Hofmiller» completo io.

«A tua disposizione. Ci mancherebbe! Non avere tempo per un camerata! Vuoi scendere nel ristorante, o venir su in camera mia?».

«Meglio in camera, se per te è lo stesso, è proprio solo per cinque minuti. Non ti voglio trattenere».

«Ma finché vuoi… prima che la baracca sia riparata passerà certo una mezz’ora. Ma vedrai che non è molto comodo in camera mia. L’albergatore mi vorrebbe sempre dare la camera più bella al primo piano, ma per un certo sentimentalismo prendo sempre la mia vecchia camera di allora. Una volta, là… ma non ne parliamo per ora».

Andiamo su. La camera è davvero molto modesta per il ricco Balinkay. Un letto, senz’armadio, senza poltrona, solo due sedie di paglia tra la finestra e il letto. Balinkay tira fuori il portasigarette d’oro, mi offre una sigaretta e cerca di mettermi a mio agio, cominciando a dire: «Dunque, caro Hofmiller, cosa posso fare per te?».

Inutile tirare le cose per le lunghe, dico tra me, e rispondo subito: «Vorrei domandarti un consiglio, Balinkay. Voglio andarmene e lasciare l’Austria. Forse mi puoi aiutare».

Balinkay si fa serio e il viso s’irrigidisce. Butta via la sigaretta: «Stupidaggini! Un ragazzo come te? Cosa ti viene in mente!».

Ma in me è penetrata all’improvviso un’ostinazione tenace. Sento che la decisione alla quale non pensavo affatto dieci minuti prima è divenuta dura e forte come l’acciaio.

«Caro Balinkay» dico con quel modo risoluto che esclude ogni discussione «permettimi di evitare ogni spiegazione.

Ognuno sa quello che vuole e quello che deve fare. Dal di fuori nessun altro può capire. Credimi, devo tagliare la corda».

Balinkay mi scruta. Deve aver capito che parlo sul serio.

«Io non mi voglio immischiare nei fatti tuoi, ma credimi, Hofmiller, fai una sciocchezza; non sai a che cosa ti esponi. Adesso avrai circa venticinque o ventisei anni e non sei lontano dalla promozione. E non è cosa da disprezzarsi. Qui hai il tuo grado, qui rappresenti qualcuno. Ma nel momento in cui cambi mestiere, l’ultimo manovale e il più sudicio garzone di bottega è superiore a te, solo perché non ha tutti i pregiudizi che noi portiamo sulle spalle. Credi a me, quando uno di noi si leva l’uniforme, non gli rimane molto di quel che era prima. Vorrei raccomandarti una cosa: non ti illudere, perché a me è riuscito di tirarmi fuori dal pantano. È stato un puro caso, come succede una volta su mille, e non voglio sapere cos’è accaduto agli altri che il buon Dio non ha sorretto come me».

C’è qualcosa di convincente nella sua risolutezza, ma io sento che non devo cedere.

«So bene» concedo «che è un salto nel buio, ma io devo proprio andarmene, e non ho altra scelta. Fammi il piacere, non dissuadermi. So di non essere nulla di speciale e non ho neppure imparato niente di straordinario ma, se tu mi raccomandi in qualunque posto, ti prometto che non ti farò sfigurare. So che non sono il primo che aiuti, hai già messo a posto anche il cognato di Ferencz».

«Ah, Jonas» dice Balinkay con un gesto sprezzante «ma sai di chi si tratta? Un impiegatuccio di provincia. Non ci vuol molto ad aiutare uno come lui, basta farlo passare in una poltrona più comoda, e crederà di esser diventato un dio. Che importa se logora il fondo dei calzoni in un posto o in un altro? Non ha mai avuto niente di meglio. Ma trovare qualcosa per chi ha già portato le stellette è un’altra faccenda. No, caro Hofmiller, i piani superiori sono già tutti occupati. Chi vuol cominciare da borghese si deve adattare molto in basso, persino in cantina, e c’è poco da stare allegri».

«Non mi importa».

Devo aver detto questo con molta energia, perché Balinkay mi guardò prima incuriosito e poi con uno strano sguardo che sembrò arrivare da lontano. Alla fine avvicinò la sedia e mi mise la mano sul braccio: «Hofmiller, io non sono il tuo tutore e non ti devo fare la predica; ma credi a uno che ci è già passato: vuol dir molto scendere d’un colpo dall’alto al basso e dal cavallo dell’ufficiale cadere nella melma. Te lo dice uno che è stato in questa misera camera da mezzogiorno fino a sera, ripetendo a se stesso proprio quel che dici tu: “Non me ne importa niente!”. Alle undici e mezza mi ero licenziato al rapporto. Non volevo trovarmi nella mensa con gli altri e nemmeno girare in borghese per le strade in pieno giorno. Così presi questa stanza (ora capisci perché voglio sempre questa) e aspettai qui che fosse buio perché nessuno guardasse pietoso il Balinkay che se ne andava via con un modesto abito grigio e la bombetta sul capo. Stetti qui alla finestra, proprio qui, guardando la strada, vidi passare i camerati in uniforme, dritti, liberi, ognuno come un piccolo sovrano cosciente di sé e del suo posto. Solo allora capii che non ero più nulla in questo mondo; mi pareva che con l’uniforme mi fossi anche strappato la pelle di dosso. Naturalmente tu adesso pensi: che sciocchezze! Un panno è azzurro e l’altro è nero o grigio; non fa differenza portare in giro una sciabola o un ombrello. Ma ancora oggi sento in tutte le ossa il colpo che ebbi quando la sera andai furtivamente alla stazione e all’angolo mi passarono accanto due ulani senza salutarmi, e poi quando, portando da me la valigia, entrai in una terza classe fra le contadine sudate e gli operai. So bene che sono sciocchezze e ingiustizie e il cosiddetto onore del grado una ridicolaggine, ma dopo otto anni di servizio e quattro di collegio militare queste cose ci sono entrate nel sangue. In principio si ha l’impressione di esser mutilati o di avere un foruncolo in mezzo alla faccia. Dio voglia che tu non debba provarlo mai! Per tutto l’oro del mondo non vorrei rivivere la sera in cui scappai via, evitando ogni lampione. E quello era solo l’inizio».

«Ma, Balinkay, appunto per questo me ne voglio andare lontano, dove certe cose non esistono e dove nessuno sa niente di me».

«Proprio così, Hofmiller, pensavo io, proprio così. Andare lontano, andare dove tutto è cancellato, tabula rasa! Meglio lustrascarpe in America o sguattero, come si legge nei giornali, nelle storie dei grandi milionari. Ma, Hofmiller, anche per andar là ci vogliono tanti soldi e tu non sai ancora che cosa significhi per uno di noi chinare la schiena. Non appena un vecchio ulano non si sente più le stelle al colletto, non sa più neanche star bene in piedi e meno ancora parlare come prima. Si rimane lì imbarazzati e stupiti anche con i più cari amici e, quando si deve chiedere qualcosa, l’orgoglio ci chiude la gola. Sì, caro mio, allora ho fatto tante esperienze che ora non voglio ricordare; umiliazioni, avvilimenti che non ho mai raccontato a nessuno».

Si alzò e mosse le braccia come se all’improvviso la giacca gli fosse diventata stretta. Improvvisamente si voltò: «Del resto a te lo posso raccontare, perché oggi non mi vergogno più e forse sarebbe bene levarti subito dalla testa le romanticherie».

Tornò a sedersi e si avvicinò: «Ti avranno di certo raccontato, non è vero? La storia della mia pesca fortunata quando all’Hotel Shepherd conobbi mia moglie. Lo so, la raccontano in tutti i reggimenti e vorrebbero farla stampare nei libri di lettura come esempio d’eroismo di un imperial regio ufficiale. La cosa non è stata poi così gloriosa: l’unica verità della storia è che io davvero la conobbi all’Hotel Shepherd, ma in che modo andarono le cose lo sappiamo io e lei sola, e lei non l’ha mai raccontato a nessuno e io nemmeno. E se te la racconto, è solo perché tu capisca che non bisogna farsi troppe illusioni… Dunque, per farla breve quando la conobbi ero all’Hotel Shepherd, ma non ti spaventare, come cameriere… sì, mio caro, un comunissimo scalcinato cameriere. E non per divertimento, ma per stupidità, per questa nostra maledetta inesperienza. A Vienna nella mia lurida pensione c’era un egiziano che mi aveva raccontato che suo cognato era il direttore del Royal Polo Club al Cairo e che per duecento corone di provvigione mi avrebbe procurato un posto come allenatore. Laggiù andavano pazzi per la gente ben educata e di buona famiglia. Ero sempre stato il primo nei tornei di polo e lo stipendio che mi prometteva era straordinario: in tre anni avrei potuto guadagnare abbastanza da poter iniziare qualcosa di meglio. Oltre a ciò il Cairo mi attirava per la distanza e tramite il polo si ha sempre a che fare con gente di buona condizione. Così accettai con entusiasmo. E adesso non ti voglio seccare col racconto di tutte le porte a cui dovetti bussare e quante scuse imbarazzate di cosiddetti vecchi amici mi sentii ripetere, prima di poter raggranellare le poche centinaia di corone necessarie per il viaggio e per rivestirmi; in un club così nobile ci vuole anche un abito da equitazione e un frac e bisogna sapersi presentare. Così i soldi mi bastarono appena. Arrivo al Cairo con sole sette piastre in tasca e quando mi presento al Polo Club, un piccolo negro mi guarda stupito e mi dice che non esiste nessun signor Efdopulos e non ha mai sentito parlare d’un cognato e non hanno bisogno di nessun allenatore, perché il club sta per sciogliersi. Capisci già che quell’egiziano era un farabutto che mi aveva rubato le duecento corone, e io ero stato così merlo da non farmi mostrare le lettere e i telegrammi. Sì, caro Hofmiller, noi non siamo all’altezza di certe canaglie e quella non era nemmeno la prima volta che mi lasciavo imbrogliare nella ricerca di un lavoro. Ma stavolta era proprio un tiro mancino, perché mi trovavo là senza conoscere anima viva, con sette piastre in tasca in un luogo tremendamente caro. Non ti dico dove ho abitato e che cosa ho mangiato in quei sei primi giorni; mi stupisco che si possa resistere a certe cose. E vedi, un altro nel mio caso sarebbe andato dal console, chiedendo di essere rimpatriato subito. Ma questo è proprio il guaio… uno di noi non lo può fare. Uno di noi non può fare anticamera sopra una panca con gli operai del porto e le cuoche licenziate e non può sopportare lo sguardo con cui l’impiegatello del consolato lo squadra, quando decifra sul passaporto le parole “Barone Balinkay”. Piuttosto se ne va alla malora; dunque capisci che nella disgrazia fu per me una fortuna venire a sapere che all’Hotel Shepherd cercavano un aiuto-cameriere. Siccome avevo un frac, e nuovo di zecca (con l’abito di equitazione ero vissuto i primi giorni) e sapevo il francese, mi accettarono in prova. Visto da fuori il lavoro sembra abbastanza sopportabile; si sta là con uno sparato abbagliante, si serve, si pranza, si fa buona figura; ma poi si dorme in tre in una soffitta sotto il tetto ardente in mezzo a milioni di pulci e di cimici e la mattina ci si lava tutti nella stessa catinella e la mano ci arde come il fuoco ogni volta che si riceve una mancia, ecc. ecc. Passiamoci sopra! È già molto averlo vissuto ed esserne venuti fuori! Poi venne la faccenda di mia moglie. Era rimasta vedova da poco tempo ed era venuta al Cairo con la sorella e col cognato. E questo cognato era l’uomo più volgare che tu ti possa immaginare, grasso, arrogante, e qualcosa in me lo aveva irritato. Forse ero troppo elegante per lui, forse non chinavo abbastanza il groppone e una volta, perché non gli avevo portato la colazione all’ora giusta, andò sulle furie: «Cretino!». Vedi, quando siamo stati ufficiali l’abbiamo nel sangue… Prima di rendermene conto, mi sentii scuotere come un cavallo spronato e mancò un soffio che non lo prendessi a pugni. Mi ripresi all’ultimo momento, anche perché quel fare il cameriere mi pareva quasi una mascherata e, non so se mi puoi capire, ma dopo un attimo provai un sadico piacere pensando che io, il Balinkay, dovessi sentirmi insultare da un sudicio mercante di formaggi. Così rimasi zitto e gli feci un sorriso, ma sai, dall’alto in basso, muovendo appena le narici; e lui diventò verde dalla bile, sentendo che in qualche modo gli ero superiore. Poi, calmo, uscii dalla camera e feci persino un inchino ironico. Per poco l’altro non scoppiava. Mia moglie, cioè quella che è diventata mia moglie, era presente. Anche lei doveva aver intuito quel che succedeva fra noi e che, me l’ha confessato più tardi, dal modo in cui avevo reagito in vita mia nessuno si era mai permesso di trattarmi così. Perciò mi venne dietro nel corridoio e si scusò, dicendo che suo cognato era un po’ nervoso e non dovevo prendermela… e, perché tu sappia tutta la verità, cercò persino di farmi accettare del denaro per accomodare le cose. Dal modo in cui rifiutai quel biglietto, deve aver capito una seconda volta che c’era qualcosa di insolito nella mia condizione di cameriere. Con ciò tutto sarebbe finito, perché in poche settimane avevo messo insieme abbastanza soldi per tornare a casa senza passare dal consolato. Ci andai soltanto per un’informazione e allora mi venne in aiuto il caso, un caso che si presenta una volta su mille, che proprio in quel momento passò nell’anticamera il console in persona, il quale era nientemeno Elemér von Juhácz, con cui mi ero trovato, Dio sa quante volte, al Jockey Club. Mi abbracciò subito, m’invitò al suo circolo e di nuovo per caso – vedi quanti casi insieme! E te lo racconto perché tu veda quanti casi si devono combinare per poterci tirar fuori dal fango – per caso c’era là mia moglie. Quando Elemér mi presentò come il barone Balinkay, suo amico, lei si fece di fuoco. Naturalmente mi aveva riconosciuto, e moriva dalla vergogna per la storia della mancia. Ma io sentii subito che persona era lei, che creatura nobile e dignitosa, perché non fece finta di niente, ma subito giocò a carte scoperte. Tutto il resto si è poi accomodato presto e non fa parte di questa storia. Ma, credimi, un simile gioco di casi non si ripete tutti i giorni e nonostante il mio denaro e mia moglie, per cui ringrazio Dio mille volte al giorno, non vorrei ripassare da quel che ho passato».

Involontariamente tesi la mano a Balinkay.

«Ti ringrazio di cuore dell’avvertimento. Ora so quel che mi aspetta. Ma, parola d’onore, non vedo altra via. E tu non hai davvero niente per me? Dovete fare affari in grande».

Balinkay tacque un momento, poi sospirò con simpatia.

«Povero diavolo, te l’hanno fatta grossa… non temere, non ti faccio domande, basta quel che vedo da me. Se le cose sono a questo punto, non serve dissuadere; bisogna dare una mano da buoni camerati e non occorre che giuri che sarà fatto. Una cosa sola ti raccomando, Hofmiller: hai abbastanza giudizio da capire che io non posso subito collocarti in alto. Nella solita vita di lavoro non succedono cose straordinarie; gli altri sarebbero invidiosi se a un tratto si vedessero scavalcare dall’ultimo arrivato. Dovrai cominciare dal basso e per qualche mese accontentarti di fare delle stupide scritture, prima che ti si possa mandare nelle piantagioni o in qualche posto migliore. In ogni modo scoverò qualcosa. Domani mia moglie e io partiamo e per otto o dieci giorni rimarremo a Parigi e poi un paio di giorni a Le Havre e ad Anversa per ispezionare le agenzie. Ma fra tre settimane torneremo e da Rotterdam ti scriverò subito. Non aver paura, non dimentico. Ti puoi fidare di Balinkay».

«Lo so!» risposi «e ti ringrazio tanto».

Ma lui doveva aver sentito una lieve delusione nelle mie parole: forse aveva sperimentato qualcosa di simile, perché solo chi sa è capace di intuire.

«Oppure… ti sembra troppo tardi?».

«No» esitai «sapendo che la cosa è sicura. No, no; ma certo avrei preferito…».

Balinkay rifletté un momento: «Oggi, per esempio, avresti tempo? Perché mia moglie è ancora a Vienna e siccome gli affari li fa lei, è lei che deve dire l’ultima parola».

«Ma sì, sicuro, oggi sono libero» risposi subito. Mi era venuto in mente che il colonnello non voleva più vedere la mia faccia.

«Benissimo. Allora la cosa migliore è che tu venga con me. Nell’auto c’è ancora un posto vicino all’autista. Dietro non ti posso far sedere, perché ho invitato il mio amico, il barone Lajos e la sua metà. Alle cinque arriviamo all’Hotel Bristol; io parlo subito con mia moglie e la cosa è fatta; non mi ha mai detto di no, quando l’ho pregata per qualche camerata».

Gli strinsi la mano. Scendemmo le scale. I meccanici si erano già tolti la tuta azzurra, l’automobile era pronta; pochi minuti dopo correvamo con la macchina sulla strada maestra.


Tanto nelle cose dell’anima quanto in quelle del corpo la velocità ha qualcosa che inebria e intontisce. Non appena la macchina si mise a correre in mezzo alla campagna, sentii una strana distensione dei nervi. L’autista andava veloce; gli alberi fuggivano tutti di sghembo e così pure i pali del telegrafo; nei villaggi le case s’ammassavano l’una sull’altra, le bianche pietre miliari apparivano e sparivano prima che vi si potesse leggere il numero, e nel modo impetuoso con cui il vento mi sferzava il viso capivo a quale velocità procedevamo. Ma ancora più stupefacente era la rapidità con cui procedeva la mia vita; quante decisioni in quelle poche ore! Di solito fra il vago desiderio, l’intenzione che albeggia e l’esecuzione ondeggiano in infinite sfumature tanti sentimenti intermedi, ed è una gioia misteriosa del cuore divertirsi incerti con le decisioni prima che si realizzino di fatto. Ma questa volta tutto era avvenuto con la rapidità di un sogno e come i villaggi, le strade, gli alberi e i prati scomparivano nel nulla per l’impeto della corsa, così scompariva di volata tutto ciò che era stata fino ad allora la mia vita quotidiana, la caserma, la carriera, i camerati, i Kekesfalva, il castello, la mia camera, il maneggio, tutta la mia esistenza apparentemente così sicura e regolata. Un’ora sola aveva trasformato il mio mondo interiore.

Alle cinque e mezza eravamo davanti al Bristol piuttosto sconquassati e impolverati eppure molto molto rinfrescati da quella volata.

«Così non puoi salire da mia moglie» mi disse Balinkay ridendo «pare che ti abbiano rovesciato addosso un sacco di farina, e poi forse è meglio che prima le parli io da solo: sarò più libero e non ti metterò in imbarazzo. Facciamo così: tu vai al guardaroba, ti ripulisci e mi aspetti nel bar. Io vengo tra pochi minuti con la risposta. Non ti preoccupare; accomoderò le cose come desideri.

Infatti non si fece aspettare molto, e dopo cinque minuti tornò ridendo: «Non te l’avevo detto? Tutto fatto, se vuoi. Tempo di riflettere quanto ti pare e a ogni momento puoi dire di no. Mia moglie è proprio una donna intelligente, ha già scovato quel che ci vuole. Dunque, prima ti imbarchiamo per imparare le lingue e perché tu veda come stanno le cose; laggiù sarai assegnato come assistente o contabile. Ti danno un’uniforme, mangi al tavolo degli ufficiali, fai un paio di viaggi avanti e indietro nelle Indie Olandesi e aiuti con la contabilità. Poi ti mettiamo a posto laggiù o qui, dove ti piace di più: mia moglie me l’ha proprio promesso».

«Ti rin…».

«Niente grazie, era naturale che ti aiutassi. Ma ancora una volta, Hofmiller, non decidere così su due piedi. Per quel che riguarda me, puoi partire dopodomani e presentarti. In ogni caso io telegrafo al direttore, perché prenda nota del tuo nome, ma sarebbe meglio se tu riflettessi ancora a fondo; io ti vedrei più volentieri al reggimento, ma chacun à son goût. Come ti ho detto, se vieni, bene, se non vieni, non occorrono scuse: dunque, o sì o no, qualunque cosa tu decida, io l’ho fatto con piacere. Arrivederci!». Mi tese la mano.

Guardai profondamente commosso quell’uomo che la sorte mi aveva mandato. Con la sua meravigliosa disinvoltura mi aveva tolto la parte più difficile, la supplica, l’esitazione, la tormentosa tensione prima di decidere, così che rimaneva soltanto la piccola formalità di scrivere la mia lettera di dimissioni. Poi sarei stato libero e salvo.


La cosiddetta “carta bollata” dal formato corrispondente fino al millimetro ai regolamenti era forse il vero requisito indispensabile dell’amministrazione austriaca militare e borghese. Ogni domanda, ogni atto, ogni annuncio doveva essere esposto su questa carta tagliata a misura, che con l’uniformità del suo formato separava visibilmente tutte le carte d’ufficio da quelle private; dai milioni e miliardi di questi fogli ammucchiati nelle cancellerie si potrà leggere un giorno la vera storia delle vicende liete e tristi della monarchia degli Asburgo. Nessuna comunicazione sembrava giusta se non era preparata su questi fogli, e così la prima cosa che feci fu di entrare dal primo tabaccaio a comprare due fogli e insieme una falsariga e la busta corrispondente. Poi andai al caffè, dove a Vienna si sbriga tutto, dalle cose più serie alle più futili. In venti minuti, cioè alle sei, la domanda sarebbe stata pronta e il resto del tempo sarebbe stato solo mio.

Ricordo con grande chiarezza (era proprio la decisione più importante di tutta la mia vita), ogni particolare di quella preparazione, il tavolinetto rotondo di marmo all’angolo della finestra di un caffè sul Ring, la cartella su cui spiegai il foglio e la riga che feci con un coltello perché la piega fosse proprio nel mezzo. Vedo ancora di fronte a me il nero bluastro un po’ acquoso dell’inchiostro e risento ancora quel che provai nel dare alla prima lettera la giusta rotondità. Ci tenevo a eseguire con la massima correttezza la mia ultima azione militare; e poiché il contenuto era normale, potevo manifestare la solennità dell’atto soltanto con la cura speciale e la bellezza della scrittura.

Ma mentre scrivevo le prime righe, fui sopraffatto da una strana fantasia. Posai la penna e cominciai a immaginare quel che sarebbe accaduto l’indomani quando la mia domanda fosse arrivata alla segreteria del reggimento. Probabilmente prima di tutto lo sguardo stupito del sergente maggiore, poi un mormorio di sorpresa tra gli scrivani subalterni: non era una cosa di tutti i giorni che un tenente rinunciasse alla sua carriera. Poi la domanda passa di ufficio in ufficio fino al colonnello. Me lo vedo davanti, vedo come inforca le lenti sugli occhi presbiti, come rimane sorpreso alle prime parole e poi batte il pugno sul tavolo nel suo modo collerico.

Quel vecchio rozzo e prepotente è troppo abituato a vedere che i suoi sottoposti, dopo essere stati umiliati dalle sue volgarità, si sentono beati se il giorno dopo capiscono da una sua franca parola che il temporale è passato. Ma stavolta si accorgerà che ha incontrato una testa dura e cioè il piccolo tenente Hofmiller, che non si lascia mettere i piedi in testa. E quando più tardi si verrà a sapere che Hofmiller ha chiesto il congedo, venti, quaranta teste si alzeranno piene di stupore. Tutti i camerati penseranno: “Perbacco, quello sì ha fegato! Non se le lascia dire”. Potrebbe diventare una cosa seccantissima anche per il signor colonnello Bubenčič! In ogni modo nessuno al reggimento ha mai avuto un congedo di maggior classe e nessuno se l’è mai cavata con più dignità, per quel che mi ricordi.

Non mi vergogno di confessare che immaginando queste cose mi sentii preso da un gran compiacimento. In tutte le nostre azioni la vanità è uno dei moventi più forti e le nature deboli cedono più facilmente alla tentazione di fare qualcosa che esteriormente abbia l’aria di essere forza, coraggio, risolutezza. Per la prima volta mi si offriva l’occasione di dimostrare ai compagni che ero un uomo degno di rispetto, un uomo come si deve. «Continuai a scrivere sempre più rapidamente e, come mi pareva, con tratti sempre più energici, le venti righe della domanda. Quella che in principio era stata solo una faccenda seccante si tramutò in una voluttà personale. La firma, poi tutto era finito. Uno sguardo all’orologio: sei e mezza. Bisognava chiamare il cameriere e pagare, poi ancora una volta, per l’ultima volta, passeggiare in uniforme sul Ring, tornare a casa col treno della notte, e domattina presto consegnare il foglio. Così tutto è deciso e s’inizia un’altra esistenza. Presi il foglio, lo piegai prima in lungo poi in largo per metterlo con cura nella tasca della camicia. In quel momento accadde qualcosa che non mi aspettavo.


Le cose andarono così. In quel secondo in cui, sicuro, quasi allegro (ogni cosa compiuta rende allegri) spingevo la grossa busta nella tasca interna, sentii uno scricchiolio e un ostacolo. “Cosa c’è qui dentro?” pensai allungando involontariamente la mano, ma subito le mie dita si ritrassero come se prima della mente avessero compreso ciò che avevo dimenticato. Era la lettera di Edith, anzi le sue due lettere del giorno precedente.

Non posso descrivere il sentimento che mi invase a questo improvviso ricordo. Non era spavento, ma infinita vergogna, perché in quel momento si dissipò una nebbia davanti ai miei occhi, la nebbia che io mi ero creato. In un lampo riconobbi che tutto ciò che avevo fatto e pensato in quelle ultime ore era stato falso; la collera per la brutta figura fatta e anche l’orgoglio del mio eroico congedo. Scrutandomi bene capii che non fuggivo perché il colonnello mi aveva maltrattato (succedeva in fondo ogni settimana); in realtà fuggivo dai Kekesfalva, dal mio inganno, dalla mia responsabilità, fuggivo, perché non potevo sopportare di essere amato contro la mia volontà. Proprio come un malato gravissimo può dimenticare il suo stato per un banale mal di denti, così io avevo dimenticato o voluto dimenticare ciò che veramente mi tormentava, mi rendeva vile, fuggiasco, prendendo a pretesto come movente della mia fuga quel piccolo insignificante incidente in piazza d’armi. Adesso vedevo bene: non era un congedo eroico per l’orgoglio ferito, era una vile, misera fuga.

Ma ogni cosa fatta ha in sé una forza. Ora che avevo scritto la mia domanda di congedo non volevo smentirla. “Al diavolo” dissi infuriato “che m’importa se laggiù aspettano e si tormentano? Mi hanno già fatto arrabbiare e confondere abbastanza. Che m’importa se lei mi ama. Con i suoi milioni ne troverà un altro e, se non lo troverà, non è affar mio. Basta che io butti all’aria ogni cosa, che mi strappi di dosso l’uniforme. Che m’importa di tutta questa storia d’isterismo, e che lei sia sana o malata? Non sono mica un medico, io…”.

Ma a questa parola “medico” tutti i miei pensieri si fermarono, come si ferma a un segnale una macchina che proceda a gran velocità. Mi venne in mente Condor. “Questo è affar suo!” mi dissi a un tratto. “È pagato per curare e la malata è la sua paziente e non la mia. Tocca a lui a sbrigarsi, giacché ha combinato questo pasticcio. È meglio che ci vada subito per dirgli che me ne lavo le mani”.

Guardo l’orologio. Le sette meno un quarto e il treno parte dopo le dieci. Ho dunque tutto il tempo che mi serve e del resto non c’è nulla da spiegare: semplicemente me ne vado. Ma dove sta? Non me l’ha detto, o forse l’ho dimenticato? Lo troverò nell’elenco. Vado subito al telefono e mi metto a sfogliare il catalogo. Be… Bi… Bu… Ca… Co… eccoli qui tutti i Condor… Condor Anton, commerciante… Emmerich Condor, medico… VIII distretto, Florianigasse, 97; non ci sono altri dottori, dev’essere lui. Nell’uscire mi ripeto l’indirizzo, perché non ho nemmeno una matita, ho dimenticato tutto nella mia pazza fuga. Chiamo la prima carrozza che passa e, mentre questa corre rapida e silenziosa, faccio il mio programma. Dir subito tutto in poche parole, con grande energia, senza un’ombra d’esitazione. Non fargli neanche sospettare che me ne vado per via dei Kekesfalva, ma presentargli il mio congedo fait accompli. Ci pensavo da mesi: mi offrono questo bellissimo posto in Olanda. Se comincia a farmi domande, non rispondere niente e non entrare in particolari. In fondo anche lui non mi ha detto tutto. È ora di farla finita con queste eterne accortezze.

La carrozza si ferma. Il cocchiere ha sbagliato o nella fretta non gli ho dato l’indirizzo giusto? Possibile che Condor abiti in una casa così malandata? Deve fare dei guadagni enormi solo coi Kekesfalva e nessun dottore di riguardo abita in catapecchie simili. Eppure sta proprio qui. Ecco la targa “Dottor Emmerich Condor, secondo cortile, terzo piano, visite dalle due alle quattro”. Dalle due alle quattro, e ora sono le sette. Non importa, per me deve aver tempo. Pago il cocchiere e attraverso il cortile mal lastricato. Che brutta scala a chiocciola! Scalini consumati, muri sgretolati e scarabocchiati, odori di cucina da poveri, tanfo di cessi malchiusi; sui pianerottoli donne che chiacchierano in vesti da camera sporche e guardano diffidenti l’ufficiale di cavalleria che nella luce del crepuscolo passa un po’ imbarazzato davanti a loro facendo risuonare gli speroni.

Finalmente il terzo piano: ancora un lungo corridoio, porte a destra e a sinistra e una nel mezzo. Metto la mano in tasca per accendere un fiammifero e non sbagliare uscio, quando da sinistra esce una donna di servizio piuttosto sciatta con un boccale vuoto in mano, forse per comprare la birra per la cena. Chiedo del dottor Condor.

«Sta qui» mi risponde in dialetto boemo. «Ma non è in casa. È andato a Meidling, ma tornerà a momenti. Ha detto alla signora che tornava di sicuro per la cena. Entri qui e aspetti».

Prima che abbia tempo di riflettere, mi conduce nell’ingresso.

«Metta qui il mantello» e mi indica un vecchio attaccapanni di legno dolce, l’unico mobile della stanza buia. Poi apre la sala d’aspetto, che fa un’impressione un po’ migliore: quattro o cinque poltrone intorno al tavolo e la parete a sinistra tappezzata di libri.

«Si accomodi qui» mi dice indicandomi una sedia. E subito mi rendo conto: Condor deve avere una clientela povera e i malati ricchi li riceverà da un’altra parte. Che uomo strano! Potrebbe arricchirsi solo coi Kekesfalva, se volesse!

Aspetto. La solita attesa nervosa nell’anticamera di un dottore, dove, senza aver voglia di leggere, si sfogliano le riviste spiegazzate e antiquate solo per ingannare l’impazienza con una specie di occupazione. Mi alzo continuamente e mi rimetto a sedere, guardo l’orologio a pendolo che sonnecchia in un angolo: le sette e dodici, le sette e un quarto, le sette e diciassette, mi volto ogni tanto verso la maniglia della stanza vicina. Finalmente, sono le sette e venti, ho già scaldato due sedie, non posso più star fermo. Mi alzo, vado alla finestra; nel cortile un vecchio zoppo, evidentemente un servitore, pulisce le ruote di un carretto a mano, dietro le finestre illuminate di una cucina, una donna stira e un’altra mi pare che lavi il suo bambino in una vaschetta. In qualche stanza, non riesco a capire se sopra o sotto di me, qualcuno ripete sempre le stesse scale sul pianoforte. Guardo daccapo l’orologio: le sette e mezza. Ma perché non viene? Io non posso aspettare di più, sento che l’attesa mi fa tornare l’incertezza, mi toglie le forze.

Finalmente respiro! Lì accanto si chiude una porta. Mi preparo e mi dico: “Adesso attenti. Raccontare, con disinvoltura, che sono venuto en passant per congedarmi e così casualmente pregarlo di andar presto dai Kekesfalva e se cominciasse a insospettirsi spiegargli che sono stato chiamato in Olanda e che mi congedo. Ma, Dio santissimo, perché continua a farmi aspettare?”. Sento distintamente muovere una sedia nella stanza accanto. Forse quella maledetta stupida s’è scordata di dire che sono qui ad aspettare.

Mi decido a uscire per cercare la donna e all’improvviso mi fermo. Chi si muove nella stanza accanto non può essere Condor; conosco il suo passo, lo conosco da quella notte che l’accompagnai e so come cammina pesantemente con le sue gambe corte e il fiato corto e le scarpe che scricchiolano; ma il passo lì accanto che ora si avvicina e poi si allontana è ben diverso: esitante, insicuro, strisciante. Non so perché ascolto con tanta intensità e così eccitato; mi sembra che lì accanto ascolti e si muova una persona incerta e agitata quanto me. A un tratto sento un lieve rumore alla porta, come se qualcuno toccasse o muovesse la maniglia, e infatti si muove. Si muove nel debole chiarore del crepuscolo e la porta si apre formando uno stretto spiraglio. Forse è la corrente, è il vento, dico tra me, perché nessuna persona normale apre la porta in quel modo, solo un ladro di notte. Lo spiraglio si allarga. Vedo una mano che apre con precauzione e scorgo nel buio anche l’ombra di una persona; guardo attonito. Dietro la fessura una voce di donna domanda esitante: «C’è… qualcuno qui?».

La risposta mi rimane in gola. Ora cado; solo un cieco può parlare e domandare così. Solo i ciechi camminano e tastano! Così leggermente, e hanno nella voce quel tono incerto. E nello stesso momento mi balena il ricordo: Kekesfalva mi ha raccontato che la moglie di Condor è cieca. È lei, non può essere che lei lì dietro la porta, che parla e non mi vede. Faccio uno sforzo per vedere meglio nell’ombra la sua ombra e finalmente distinguo una signora magra in un’ampia veste da camera, con i capelli grigi un po’ spettinati. Per amor del cielo, quella donna senza attrattiva, senza bellezza, è sua moglie! È terribile sentirsi fissare da quelle pupille morte, sapendo che non si è visti! Ma nello stesso tempo mi accorgo, dal modo in cui tende la testa, quanto si affatichi per rendersi conto dello straniero che è nella stanza. Questa tensione le fa torcere un po’ le grosse labbra e la rende ancora più brutta.

Rimango in silenzio per non so quanto, poi mi alzo, mi inchino, sì, m’inchino sebbene sia proprio assurdo inchinarsi davanti a una cieca, e mormoro: «Io… sto qui ad aspettare il signor dottore».

Adesso la porta s’è spalancata. La donna si attacca con la mano sinistra alla maniglia, come se cercasse un appoggio nello spazio buio. Poi viene avanti a tentoni, le sopracciglia si distendono sugli occhi spenti e un’altra voce, dura, mi investe: «Adesso non è ora di visite. Quando mio marito torna a casa, deve mangiare, riposarsi. Non può venire domani?».

A ogni parola il suo viso si agita sempre più, si vede che si domina a stento. È un’isterica, penso subito. Attenti a non provocarla. E così io mormoro, ma sempre inchinandomi scioccamente nel vuoto: «Mi scusi, signora… naturalmente non pensavo affatto di venire così tardi per una visita dal signor dottore. Volevo solo dargli una notizia… Si tratta di una delle sue malate».

«Le sue malate! Sempre le sue malate!». L’amarezza si trasforma in un lamento. «Stanotte sono venuti a chiamarlo all’una e mezza, stamani è andato via alle sette e non è più tornato a casa dalle quattro. Finirà con l’ammalarsi se non gli lasciano un po’ di pace. Ma adesso basta! Gliel’ho detto, non è ora di visite. Scriva ciò che vuole dirgli e se è una cosa urgente vada da un altro medico. Ce ne sono tanti in città; almeno quattro in ogni strada!».

Si avvicina a tastoni e io, che ho un po’ di rimorso, indietreggio davanti a quel viso irritato, in cui gli occhi spenti brillano a un tratto come bianche palle luminose.

«Vada via, le dico, vada via, lo lasci mangiare, dormire, come tutti gli altri. Non vi aggrappate tutti a lui. La notte, la mattina presto, tutto il giorno, sempre i malati! Deve affaticarsi per tutti e per niente. Perché vi accorgete che è debole, vi aggrappate a lui e solo a lui… ah come siete crudeli! Non pensate che alla vostra malattia, alle vostre preoccupazioni! Ma io non voglio, non lo tollero. Vada via, le dico, vada via subito. Lo lasci finalmente in pace; gli lasci almeno libera quest’ora della sera».

Tastando è arrivata fino al tavolo. Chissà per quale istinto ha scoperto pressappoco dove mi trovo, perché i suoi occhi sono rivolti verso di me come se mi vedesse. C’è tanta sincerità e insieme tanta morbosa disperazione nella sua ira, che involontariamente ne provo vergogna.

«Ha ragione, signora» dico scusandomi «capisco bene che il signor dottore dev’essere lasciato in pace e io non lo disturberò. Permetta solo che scriva una parola o che gli telefoni fra una mezz’ora».

«No» urla disperata «no, non telefoni! Tutto il giorno squilla il telefono. Tutti vogliono qualcosa, tutti domandano o si lamentano. Si deve alzare col boccone in bocca. Venga domani all’ora delle visite, le dico, non sarà una cosa urgente. Bisogna lasciarlo in pace. Adesso via! Via, le dico!».

E coi pugni stretti, tastando incerta, la cieca viene verso di me. È una cosa terribile. Ho l’impressione che stia per afferrarmi con le sue mani tese. Ma proprio in quel momento si sente girare una chiave nella porta d’entrata. Dev’essere Condor. Lei tende l’orecchio, sussulta. Subito i suoi lineamenti si alterano. Comincia a tremare tutta e congiunge le mani, supplichevole.

«Non lo trattenga, adesso» mormora «non gli dica niente, certo è stanco, è stato fuori tutto il giorno… abbia riguardo, abbia com…». In quel momento la porta si apre ed entra Condor.


Intuì la situazione dal primo sguardo, ma neppure per un attimo perse la calma. «Ah, hai fatto compagnia al signor tenente!» disse col tono gioviale con cui di solito nascondeva una forte tensione. «Sei stata molto gentile, Clara». Nello stesso tempo si avvicinò alla cieca e le accarezzò delicatamente i capelli grigi e arruffati. Tutta la sua espressione cambiò a quel tocco. La paura che un attimo prima contorceva la sua bocca scomparve sotto quella carezza e con un sorriso vergognoso e insieme pieno d’amore si girò verso di lui non appena le fu vicino. La fronte brillava chiara e pura al riflesso della luce. Impossibile descrivere l’improvvisa espressione di calma e di sicurezza dopo quello scoppio violento. Pareva che avesse completamente dimenticato la mia presenza per la felicità di sentire quella di Condor. La sua mano cercò incerta e non appena le sue dita toccarono la giacca di lui si misero ad accarezzargli il braccio. Intuendo che tutto il corpo di lei cercava il suo contatto, lui si accostò e lei si appoggiò a lui come un esausto si appoggia per riposarsi. Sorridendo lui le cinse le spalle col braccio senza guardarmi. «Come sei stata gentile, Clara!» disse, e anche la sua voce parve una carezza.

«Scusami» cominciò a dire lei «ho dovuto spiegare al signore che prima di tutto bisogna che tu mangi, perché devi essere proprio affamato. Tutto il giorno fuori e intanto non hanno fatto che telefonare… scusami se ho detto al signor tenente di ritornare domani ma…».

«Questa volta, cara» disse ridendo e accarezzandole ancora i capelli (capii che lo faceva perché la sua risata non la offendesse) «questa volta hai proprio sbagliato a mandarlo via. Questo signore, il tenente Hofmiller, fortunatamente non è un malato, ma un amico che aveva promesso da tanto tempo di venirmi a trovare quando capitava in città. È libero soltanto la sera, perché di giorno è in servizio… E adesso una domanda importante: hai qualcosa di buono da dargli per cena?».

Subito ricominciò l’ansiosa tensione del suo viso e dal suo spavento impulsivo capii che voleva rimanere sola con lui.

«Oh no grazie» risposi subito «me ne devo andare presto, perché non posso perdere l’ultimo treno. Volevo soltanto portare un saluto e in pochi minuti mi sbrigo».

«Niente di nuovo là?» mi domandò Condor fissandomi negli occhi. Dovette notare subito che qualcosa non andava bene, perché aggiunse rapidamente: «Dunque stia a sentire, mio caro amico. Mia moglie sa sempre meglio di me quello che mi occorre. Ho davvero una fame da lupi e prima di aver mangiato e di aver meritato il mio sigaro non sono buono a nulla. Allora, Clara, adesso andiamo a mangiare noi due e facciamo aspettare un po’ il signor tenente. Intanto gli do un libro, o lui si riposa. Lei ha di certo avuto una giornata molto faticosa» disse voltandosi verso di me. «Quando sarò arrivato al sigaro, tornerò da lei, ma in pantofole e in veste da camera. Lei mi accetta anche così, non è vero?».

«E io rimarrò solo dieci minuti, signora… devo proprio andare alla stazione».

Questa parola rischiarò di nuovo il suo viso e si voltò quasi amichevolmente: «Peccato che non voglia cenare con noi, signor tenente, ma spero che verrà un’altra volta…».

Mi tese la mano, una mano molto delicata, piccola e già un po’ appassita. La baciai pieno di rispetto e con vero rispetto guardai Condor che guidava con gran precauzione la cieca alla porta, impedendo che urtasse a destra o a sinistra; pareva che tenesse in mano qualcosa di indicibilmente fragile e prezioso.

La porta rimase aperta per qualche minuto, sentii i passi leggeri ed esitanti che si allontanavano. Condor tornò indietro. Aveva un viso tutto diverso, quel viso desto, rigido che gli avevo visto nei momenti di grande tensione. Indubbiamente aveva capito che non gli ero piovuto in casa senza una grave ragione.

«Vengo tra una mezz’ora, e mi dirà tutto. Intanto è meglio che si stenda sul canapè o sulla poltrona. Il suo viso non mi piace, caro signore, ha l’aria stanchissima e invece dobbiamo essere entrambi desti e vigili».

E cambiando rapidamente tono di voce aggiunse in modo da poter essere sentito dall’altra camera: «Sì, Clara, vengo subito: ho dato solo un libro al signor tenente perché non si annoi troppo».


Lo sguardo esperto di Condor aveva visto bene. Solo adesso che l’aveva detto lui mi accorsi di quanto ero stanco per la notte agitata e il giorno pieno di tensione. Seguendo il suo consiglio – e già mi accorgevo d’essere sotto il dominio della sua volontà – mi stesi sulla poltrona appoggiando la testa allo schienale e le mani sui braccioli imbottiti. Fuori era scesa la notte; non distinguevo nella stanza altro che il luccichio degli strumenti nell’alta vetrina e intorno alla poltrona si stendeva il buio. Senza volere chiusi gli occhi e come in una lanterna magica mi apparve il viso della cieca in quell’indimenticabile passaggio dallo spavento all’improvvisa felicità al tocco della mano di Condor. Dottore meraviglioso, pensai, se tu potessi aiutare anche me! Sentii confusamente che anch’io volevo continuare a pensare a un’altra persona turbata e con lo stesso sguardo angosciato, a una certa cosa per cui ero venuto lì; ma non ne fui capace.

A un tratto una mano si posò sulla mia spalla. Condor doveva essere entrato pianissimo nella stanza buia oppure io mi ero addormentato. Volevo alzarmi, ma lui mi spinse indietro con dolcezza e con energia.

«Rimanga, mi metto vicino a lei; al buio si parla meglio. La prego soltanto di parlar piano, molto piano. Lei sa, nei ciechi si sviluppa come per magia l’udito o insieme un istinto misterioso di intuizione. Dunque» aggiunse, e la sua mano scese lentamente lungo il braccio fino alla mia, quasi volesse ipnotizzarmi, «dunque mi racconti e non abbia vergogna. Ho capito subito che è successo qualcosa».

Strano, proprio in quell’attimo mi ricordai… Nel collegio militare avevo un compagno di nome Erwin, delicato e biondo come una ragazza; credo di essermi perfino innamorato di lui senza accorgermene. Di giorno non parlavamo quasi fra noi o solo di cose indifferenti: forse ci vergognavamo della nostra simpatia segreta e inconscia. Solo la notte nel dormitorio, quando i lumi erano spenti, trovavamo il coraggio; appoggiati sui gomiti nei nostri letti vicini, ci raccontavamo, nel buio protettore, mentre tutti gli altri dormivano, i nostri pensieri infantili, le nostre considerazioni, e poi la mattina seguente tornavamo a evitarci con la stessa timidezza. Da anni avevo dimenticato queste confessioni mormorate a bassa voce, che avevano formato la segreta felicità della mia adolescenza. Ma adesso, steso là, immerso nel buio, dimenticai completamente il mio proposito di dissimulare di fronte a Condor; senza volere fui proprio sincero, e come già un tempo nel collegio militare avevo confessato le piccole amarezze e i grandi sogni selvaggi della mia infanzia, raccontai ora a Condor, e provavo nel farlo una misteriosa voluttà, l’inattesa dichiarazione di Edith, il mio sgomento, la mia paura, il mio smarrimento. Gli raccontai tutto, in quella quieta oscurità in cui vedevo luccicare ogni tanto i suoi occhiali quando muoveva la testa.

Seguì un silenzio e dopo il silenzio uno strano rumore. Condor doveva aver stretto le mani così forte da far schioccare le giunture.

«Era questo dunque!» brontolò crucciato «e io, stupido, non me n’ero accorto! Sempre lo stesso sbaglio; dietro la malattia non si sente più il malato. Con le visite accurate, con la ricerca di tutti i sintomi, si trascurano le cose essenziali, ciò che accade nell’intimo del malato. Cioè, che ci fosse qualcosa l’avevo capito subito; lei ricorda che dopo la visita domandai al vecchio se qualcun altro non si fosse immischiato nella cura: quella subitanea febbrile volontà di guarir presto mi aveva fatto nascere un sospetto. Avevo indovinato. Qualcun altro era entrato in gioco; ma io sempliciotto pensavo solo a un ipnotizzatore e credevo che qualche ciarlatano le avesse fatto girare la testa. Non ho pensato alla cosa più semplice, più logica, la prima che doveva venire in mente. Innamorarsi, in quegli anni di transizione, è quasi una necessità organica. Ma che questo dovesse accadere proprio adesso e con tanta forza… ah Dio mio, povera bambina!».

Si era alzato, sentivo i suoi passi corti su e giù nella stanza.

«È terribile» sospirò «che sia successo proprio ora, ora che avevamo iniziato questa faccenda del viaggio. Ed è impossibile tornare indietro, perché si è suggestionata che deve guarire e non per sé. Come sarà terribile la reazione che seguirà! Adesso che spera ed esige tutto, non le basterà più un piccolo miglioramento, un passo avanti… Dio mio, che tremenda responsabilità ci siamo presi».

Sentii sorgere in me la ribellione. Mi arrabbiai nel sentirmi tirato in ballo. Ero venuto per liberarmi, e così lo interruppi risoluto: «Condivido le sue opinioni. Le conseguenze saranno imprevedibili, bisogna distruggere subito questa pazza illusione. Deve farlo lei e con energia. Le deve dire…».

«Dirle che cosa?».

«…che questo innamoramento è una bambinata, una pazzia. Bisogna dissuaderla».

«Dissuadere una donna dalla sua passione? Dirle che non deve sentire come sente, che non deve amare come ama? Sarebbe la cosa più sbagliata da fare, e insieme la più sciocca. Ha mai sentito che si curi una passione con la logica? Che si possa dire alla febbre “febbre, vattene” oppure al fuoco “fuoco, non ardere”? Bell’idea, proprio un’idea umanissima, dire a una malata in quel modo: “Per carità, non metterti in mente che anche tu puoi amare. È presunzione da parte tua mostrare il tuo amore, aspettarti di essere ricambiata; tu devi nasconderti, perché sei una storpia. Vai nel cantuccio, rinuncia, sacrificati”. Evidentemente lei desidera che io parli così a quella poveretta. Ma provi a immaginare l’effetto».

«Ma è proprio lei che deve…».

«Perché io? Lei si è preso su di sé tutta la responsabilità e ora io dovrei…».

«Ma io non posso confessarle che…».

«E nemmeno lo deve fare, non lo deve fare assolutamente. Prima darle quelle pazze illusioni e poi di colpo esigere che ragioni! Ci mancherebbe anche questa! Naturalmente né col tono di voce, né con un cenno deve far supporre alla povera bambina che il suo amore le secca. Sarebbe come darle un colpo di mannaia!».

«Ma…» la voce mi venne meno «qualcuno deve pur farle capire…».

«Farle capire che cosa? Parli chiaro!».

«Voglio dire… che… è una cosa senza speranza, proprio assurda… perché poi lei… se io… se io…». Mi fermai. Anche Condor tacque, tacque aspettando. Poi con due passi energici andò alla porta e girò l’interruttore. La luce violenta e spietata mi costrinse a chiudere gli occhi. Tre fiamme bianche si accesero rischiarando a giorno la stanza.

«Ecco» disse Condor con violenza «ecco, signor tenente. Capisco che non bisogna renderle la cosa troppo facile. È troppo facile nascondersi al buio e certe volte è meglio guardarsi bene negli occhi. Lasciamo da parte le esitazioni, signor tenente; qui c’è qualcosa che non va. Non mi dia a intendere che è venuto solo per farmi vedere questa lettera. Lei mi nasconde qualcosa, qualcosa che si è proposto. O me lo dice francamente o rinuncio alla sua visita». Mi guardava fisso dietro le lenti e io abbassai lo sguardo intimidito.

«Il suo silenzio non mi dice nulla di buono, signor tenente, non è indizio di coscienza pulita. Ma io immagino all’incirca di che si tratta. Non facciamo giri di parole, la prego.

Avrebbe forse intenzione per via di questa lettera… o per quell’altra, di troncare la sua cosiddetta amicizia?».

Aspettava. Io non alzai lo sguardo. La sua voce prese il tono implacabile dell’inquisitore: «Sa che cosa accadrebbe, se lei se la svignasse proprio ora che con la sua famosa compassione ha fatto girare la testa a quella ragazza?».

Tacqui.

«Allora mi permetterò di comunicarle il mio giudizio sul suo modo di agire. Una fuga simile sarebbe una vergognosa viltà… inutile scattare militarmente! Non tiriamo in ballo il signor ufficiale e il codice d’onore! Non si tratta qui di queste sciocchezze. Qui si tratta di una creatura viva, giovane, preziosa, della quale, per giunta, sono responsabile io: in queste circostanze non ho voglia di essere cortese, e perché lei non si faccia illusioni su quello che si prende sulla coscienza con la sua fuga, le dico chiaro e tondo: andarsene in un momento così critico sarebbe, stia bene a sentire, sarebbe un infame delitto contro un essere innocente, sarebbe, temo, qualcosa di peggio, sarebbe un assassinio!».

S’era avvicinato a me, così piccolo e tozzo, con i pugni stretti come un pugile, e forse con la sua veste da camera di lana e le sue vecchie pantofole poteva anche sembrare ridicolo, ma nella sua onesta furia c’era qualcosa di soggiogante, mentre riprendeva a gridare: «Un assassinio, un assassinio! Sicuro, e anche lei lo sa! Crede forse che questa creatura eccitabile e orgogliosa sopravvivrebbe, se, dopo essersi per la prima volta rivelata a un uomo, per tutta risposta questo brav’uomo alzasse il tacco spaventato come se avesse visto il diavolo? Un po’ più di immaginazione, la prego! Non ha letto la lettera e non ha occhi il suo cuore? Anche una donna sana e normale non sopporterebbe un simile disprezzo, anche a lei un colpo simile turberebbe l’equilibrio per anni! E una giovane ragazza che si tiene su soltanto per questa pazza speranza di guarigione, che lei le ha fatto balenare davanti agli occhi, quest’essere sfortunato, disperato, crede che potrebbe sopravvivere? Se anche il colpo non la uccidesse, si ucciderebbe da sé. Sì, lo farebbe, perché nessun disperato sopporterebbe una simile brutalità e lei, signor tenente, lo sa quanto me. E siccome lo sa, la sua fuga non sarebbe solo debolezza e viltà, sarebbe un volgare e premeditato assassinio!».

Involontariamente indietreggiai ancora. Nell’attimo in cui pronunciava la parola “assassinio” avevo rivisto tutto in un lampo: la balaustra della terrazza sulla torre e lei lì aggrappata con le mani… la forza che dovetti fare per tirarla indietro all’ultimo momento. Capivo che Condor non esagerava: proprio così avrebbe fatto, si sarebbe gettata da lì, vedevo di sotto le pietre quadrate del lastrico. In quell’attimo vidi tutto come se accadesse, anzi fosse già accaduto, e le orecchie mi ronzarono come se io stesso precipitassi dal quarto o quinto piano.

Ma Condor insisteva: «Lo neghi. Mostri dunque un po’ di quel coraggio che è d’obbligo della sua professione!».

«Ma signor dottore… che devo fare? Non posso costringermi… non posso dire quel che non voglio dire… Come faccio a comportarmi come se acconsentissi alla sua pazza fantasia…?». E senza potermi più dominare esclamai: «No, non lo tollero, non lo posso sopportare! Non posso e non voglio!». Dovevo proprio aver gridato forte, perché all’improvviso mi sentii sul braccio la stretta d’acciaio delle dita di Condor.

«Piano, per amor del cielo!». Corse all’interruttore. Rimase accesa solo la lampada dello scrittoio, che diffondeva un debole chiarore sotto il paralume giallo.

«Accidenti! Con lei bisogna parlare proprio come con un malato. Vediamo, si metta lì calmo; su questa poltrona sono già state discusse cose ben più gravi». Sedette vicino a me.

«Dunque, adesso calma e, per favore, piano… Una cosa per volta! Prima di tutto: lei continua a ripetere: non posso sopportarlo! Ma questo non mi dice abbastanza. Devo sapere: che cosa non può sopportare? Che cosa la sconvolge tanto nel fatto che quella povera bambina si è così pazzamente innamorata di lei?».

Presi fiato per rispondere, ma Condor m’interruppe: «Non risponda subito. E prima di tutto non si spaventi, quando è sopraffatto da una confessione così appassionata. Solo una testa vuota è felice del cosiddetto “successo” con le donne e solo una testa di legno lo va a blaterare. Un uomo vero rimarrà certo costernato accorgendosi che una donna perde la testa per lui e lui non può ricambiarla. Capisco bene. Ma giacché lei è così insolitamente e stranamente sconvolto, devo farle una domanda. Nel suo caso c’è forse qualcosa di speciale, voglio dire delle circostanze speciali».

«Quali circostanze?».

«Ma… Edith… è così difficile esprimere queste cose… voglio dire… quel suo difetto le ispira forse ripugnanza? Un disgusto fisico?».

«No… no davvero» protestai vivacemente. Era proprio la sua impotenza, la sua incapacità di difendersi che mi aveva così attratto, e se per qualche secondo avevo provato per lei un sentimento che si avvicinava misteriosamente all’amore, era proprio stato perché il suo dolore, la sua solitudine mi avevano commosso. «No, no, mai» risposi quasi con amara convinzione «come può pensare una cosa simile?».

«Tanto meglio. Questo mi tranquillizza un po’. Noi medici abbiamo occasione di osservare certe inibizioni psichiche anche in persone apparentemente normalissime. Non ho mai capito gli uomini per i quali la più piccola imperfezione in una donna suscita una specie di idiosincrasia; ma ci sono moltissimi che, non appena fra i milioni di cellule che formano un corpo umano scoprono una piccola anormalità, vedono subito esclusa ogni possibilità di unione erotica. Tali repulsioni, come tutti gli istinti, sono purtroppo invincibili: quindi sono doppiamente contento che non si tratti di questo, e che non è la malattia in sé che le ripugna. Ma allora devo supporre che… posso parlar chiaro?».

«Certo».

«Che lei abbia paura non della cosa in sé, ma delle conseguenze… voglio dire che lei non è tanto spaventato dell’innamoramento di quella povera bambina quanto dal timore che altri possano venirlo a sapere e ci scherzino sopra… secondo me il suo straordinario sgomento non è altro che una specie di paura, mi scusi, di rendersi ridicolo agli occhi degli altri, dei suoi colleghi».

Mi sembrò che Condor mi avesse colpito il cuore con un ago finissimo. Quel che diceva l’avevo sentito da un pezzo nel mio subconscio e non avevo osato pensarlo. Già dai primi giorni avevo temuto che la mia strana relazione con la giovane zoppa potesse suscitare nei miei colleghi quella bonaria ma micidiale derisione austriaca; sapevo troppo bene come prendevano in giro il compagno incontrato una volta con qualche ragazza brutta o poco elegante. Solo per questo istintivamente avevo stabilito quella separazione della mia vita tra un mondo e l’altro, fra il reggimento e i Kekesfalva. Condor aveva indovinato; dal primo momento in cui Edith mi aveva confessato la sua passione ero stato assalito dal rispetto umano verso il padre, Ilona, il servitore, i compagni e mi ero persino vergognato di fronte a me stesso della mia fatale compassione.

Ma allora sentii la mano di Condor che magneticamente mi accarezzava il ginocchio.

«Non si vergogni! Se c’è uno che può capire queste cose sono io, proprio io: capisco che si possa aver paura degli uomini non appena si agisce in contrasto con le loro idee preconcette. Lei ha visto mia moglie, non è vero? Nessuno capiva perché io la sposassi, perché tutto ciò che devia dalla linea ristretta e cosiddetta normale rende gli uomini prima curiosi e poi cattivi. Subito i miei signori colleghi sparsero la voce che avevo sbagliato la cura e che la sposavo per timore; d’altra parte i miei cosiddetti amici dissero che aveva molto denaro o che aspettava un’eredità. Mia madre, persino mia madre, si rifiutò di riceverla per due anni, perché aveva già messo gli occhi su un’altra ragazza, la figlia di un professore, a quel tempo il più celebre professore dell’università e, se l’avessi sposata, poche settimane dopo sarei stato libero docente e poi professore e avrei avuto una vita agiata. Ma io sapevo che quella donna sarebbe finita male se l’avessi abbandonata. Credeva soltanto in me e se le avessi tolto questa fede sarebbe stata incapace di continuare a vivere. Le confesso francamente, non mi sono pentito della mia scelta. Quando si è medici, creda pure, non si ha sempre la coscienza tranquilla. Si sa in quale piccola misura si può aiutare; un individuo riesce a far poco di fronte all’immensurabile sofferenza quotidiana. Con un ditale si tolgono solo alcune gocce di quel mare insondabile e quelli che oggi si credono guariti domani hanno un male nuovo. Si ha sempre l’impressione d’essere stati troppo indolenti, troppo trascurati; si aggiungono poi gli inevitabili sbagli professionali, e allora rimane la coscienza di aver salvato almeno una persona, di non aver deluso una fiducia, di aver fatto bene almeno una cosa. Bisogna pur sapere se abbiamo vissuto stupidamente e ottusamente o se abbiamo vissuto per qualcosa. Mi creda» e io sentii a un tratto la sua vicinanza calda e quasi tenera «vale la pena di prendere su di sé una cosa difficile, se con questo si può alleviare la vita di un altro».

Il profondo sentimento della sua voce mi commosse. A un tratto sentii quel lieve ardore nel petto, la ben nota impressione del cuore che si dilata, sentii che il ricordo della disperata solitudine di quell’infelice risvegliava nuovamente in me la compassione e sapevo che sarebbe arrivato quel sentimento a cui non sapevo resistere. Ma, dissi fra me, non cadere! Non lasciarti trascinare, non farti riportare indietro! E risposi in tono deciso: «Signor dottore, ognuno conosce fino a che punto arrivano le sue forze. Per questo l’avverto: non conti su di me. Tocca a lei e a lei solo, adesso, aiutare Edith.

In questa faccenda io sono andato molto più avanti di quanto avessi voluto all’inizio e per questo le dico francamente: non sono così… così buono, così capace di sacrificarmi come lei crede. Non ho più forza. Non posso sopportare di lasciarmi adorare, e agire come se io lo desiderassi o l’accettassi. È meglio che lei si renda conto ora della situazione, piuttosto che rimanere deluso più tardi. Le do la mia parola d’onore di soldato che non scherzo quando dico: non conti su di me, non mi creda migliore di quel che sono».

Dovevo aver parlato con molta risolutezza, perché Condor mi guardò sconcertato: «Si direbbe che lei abbia preso una decisione». Si alzò.

«Tutta la verità, la prego, non una parte sola. Ha già fatto… qualcosa di irrimediabile?».

Mi alzai anch’io. «Sì» dissi, cavando di tasca la domanda di congedo. «Ecco qui, legga».

Con un gesto esitante Condor prese il documento lanciandomi uno sguardo inquieto prima di avvicinarsi alla lampada. Lesse in silenzio e lentamente. Poi piegò il foglio e disse col tono calmo di chi dice una cosa naturale: «Dopo quel che ho detto, suppongo che lei si renda pienamente conto delle conseguenze; abbiamo stabilito che la sua fuga può avere un effetto micidiale sulla bambina… assassinio o suicidio… Lei capisce bene, immagino, che la sua… la sua fuga non è soltanto una domanda di congedo per lei, ma anche… la condanna a morte per un’altra».

Non risposi.

«Le ho rivolto una domanda, signor tenente, e la ripeto: si rende bene conto delle conseguenze? Prende su di sé tutta la responsabilità?».

Tacqui ancora. Lui si avvicinò tenendo in mano il foglio piegato e me lo restituì.

«Grazie tante, in questo non voglio entrarci. Se lo riprenda!».

Ma il mio braccio era paralizzato. Non avevo la forza di prendere il documento, né il coraggio di sostenere quello sguardo scrutatore.

«Lei pensa dunque… di non pronunciare la condanna a morte?».

Io mi voltai tenendo le mani dietro la schiena. Lui capì.

«Allora posso strapparla?».

«Sì» risposi «la prego».

Si avvicinò allo scrittoio. Sentii senza voltarmi lo strappo della carta ripetuto due, tre volte, e poi i pezzi che cadevano nel cestino. Stranamente provai un senso di sollievo. Per la seconda volta in quel giorno fatale avevo preso una decisione. Non l’avevo dovuta prendere io; era venuta da sé.

Condor si avvicinò e gentilmente mi spinse di nuovo a sedere. «Abbiamo impedito una grande disgrazia… un’immensa disgrazia! E ora a noi. Spero di aver imparato a conoscerla un poco in quest’occasione; no, non protesti. Io non la stimo più di quel che vale, non la considero un uomo “meravigliosamente buono” come dice Kekesfalva, ma un socio inaffidabile per l’incertezza dei sentimenti, per una speciale impazienza del cuore; per quanto sia lieto di aver impedito la sua fuga insensata, pure il suo modo di prendere certe rapide decisioni e di lasciar cadere così all’improvviso i suoi propositi mi piace poco. Non si dovrebbe affidare nessuna responsabilità seria a uomini tanto soggetti a impressioni mutevoli. Lei sarebbe l’ultima persona a cui affiderei un’azione che richiedesse costanza e tenacia. Mi stia dunque a sentire. Non voglio chiederle molto, solo il necessario, lo stretto necessario. Abbiamo persuaso Edith a cominciare una cura nuova, cioè una cura che lei crede nuova. Per amor suo, lei si è decisa a partire, a stare lontana per dei mesi e, come lei sa partirà fra otto giorni. Io voglio soltanto che lei mi prometta, in questa settimana fino alla partenza, di non fare niente di brusco e di improvviso e di non tradire né con una parola né con un gesto che la passione di quella povera bambina la turba tanto profondamente. Non voglio più di questo e credo che sia il minimo che si possa chiedere, otto giorni di dominio di sé, quando ne va della vita di un’altra persona».

«Sì… ma dopo?».

«Al dopo per ora non ci pensiamo. Anch’io, quando devo operare un tumore, non mi permetto di domandarmi se fra due mesi si riprenderà. Se mi chiamano per aiutare, devo fare una cosa sola: agire senz’esitazione. In ogni caso è la sola cosa giusta, perché umana. Tutto il resto dipende dal caso o, come dice la gente timorata, da Dio. Quante cose possono accadere in due mesi! Forse le sue condizioni miglioreranno davvero più presto di quanto io non supponga, forse con la lontananza la sua passione si affievolirà. Non posso prevedere tutti i casi possibili e lei non deve nemmeno tentare di farlo. Concentri tutta la sua forza solo su questo punto: non lasciarle capire in questo periodo limitato che il suo amore… la spaventa. Ripeta sempre a se stesso: otto giorni, sette giorni, sei giorni e io salvo una creatura, non l’avvilisco, non l’offendo, non la sconvolgo, non la scoraggio. Otto giorni di condotta virile, decisa: non crede di avere la forza di resistere?».

«Ma sì» dico spontaneamente. E aggiungo risoluto: «Sicuro, senza dubbio. Da quando so che il mio compito è limitato, sento in me una forza nuova».

Condor mandò un gran sospiro.

«Sia ringraziato il cielo! Adesso posso confessarle che ero molto turbato. Edith non sarebbe sopravvissuta se in risposta a una sua lettera, alla sua confessione, lei se la fosse semplicemente svignata. Ma questi ultimi giorni sono molto importanti: tutto il resto si accomoderà poi. Lasciamo intanto che questa povera bambina sia un po’ felice, per otto giorni interamente felice: per una settimana lei risponde di sé, non è vero?».

Invece di parlare gli tesi la mano.

«Allora tutto è aggiustato e possiamo ritornare da mia moglie».

Ma non si alzò e mi accorsi che c’era in lui un’esitazione.

«Voglio dirle un’altra cosa» aggiunse a bassa voce. «Noi dottori siamo obbligati a pensare sempre all’imprevisto, dobbiamo essere pronti a ogni evenienza. Se accadesse, faccio un’ipotesi, se accadesse qualcosa… se a lei venisse meno la forza o se la diffidenza di Edith provocasse una crisi, mi avverta subito. A nessun costo in questa fase pericolosa bisogna permettere che accada qualcosa di brusco o di irrimediabile. Se lei sentisse che il suo compito è troppo gravoso o se le accadesse di tradirsi in questi otto giorni, non si vergogni, per amor del cielo, non si vergogni con me; ho visto chissà quanti uomini nudi e cuori affranti. Può chiamarmi al telefono a ogni ora del giorno e della notte. Sarò sempre pronto a venire, perché so che cosa c’è in gioco. E adesso» disse alzandosi «andiamo nell’altra stanza. Abbiamo parlato a lungo e mia moglie si agita facilmente. Anch’io dopo tanti anni devo badare a non irritarla. Chi è stato duramente ferito dalla sorte rimane sempre vulnerabile».

Riaccese la luce e quando si voltò verso di me il suo viso mi sembrò mutato; forse la luce violenta modellava troppo duramente le linee, ma per la prima volta notai delle rughe profonde sulla sua fronte e dall’aspetto capii fino a che punto quell’uomo fosse stanco ed esausto. “Si è sempre dato agli altri” pensai, e a un tratto la mia fuga alla prima difficoltà mi sembrò una cosa pietosa e lo guardai con commossa gratitudine.

«Che bella cosa» disse battendomi la mano sulla spalla «che lei sia venuto da me e che abbiamo potuto parlarne! S’immagini se avesse battuto in ritirata senza riflettere! Per tutta la vita questo pensiero avrebbe pesato su di lei, perché si può sfuggire a tutto, ma non a se stessi. E adesso andiamo. Venga, caro amico».

La parola “amico” in quel momento, da quell’uomo, mi commosse. Sapeva com’ero stato debole e vile, eppure non mi disprezzava. Con questa parola restituiva la fiducia, lui, il maggiore, a me, più giovane, l’uomo esperto al principiante insicuro. Lo seguii come liberato da un peso.


Attraversammo la sala d’aspetto e Condor aprì la porta della stanza accanto. Sua moglie sedeva al tavolo non ancora sparecchiato e lavorava a maglia. Niente avrebbe potuto far supporre che fossero di una cieca le mani che maneggiavano così svelte i ferri da calza; lì accanto aveva un cestino con la lana e le forbici pronte. Solo quando alzò le pupille verso di noi e vi si riflesse la luce, apparve evidente la sua disgrazia.

«Dunque, Clara, abbiamo mantenuto la promessa!» disse Condor avvicinandosi teneramente a lei, con quel tono di voce così dolce ogni volta che le rivolgeva la parola. «Non c’è voluto troppo tempo non è vero? Sapessi come sono contento che il signor tenente sia venuto a cercarmi! Devi sapere – ma si accomodi un momento caro amico – che è di guarnigione nella stessa città dove abitano i Kekesfalva… ricordi la mia malatina?».

«Ah, la povera bambina paralitica, non è vero?».

«Sì, e adesso capisci che per mezzo del signor tenente io vengo a sapere di tanto in tanto se là c’è qualcosa di nuovo senza bisogno di andarci. Lui va lassù quasi ogni giorno per fare un po’ di compagnia a quella poverina».

La cieca girò il capo verso dove supponeva che fossi. Un’espressione dolce sembrò ammorbidire i suoi lineamenti duri.

«Com’è buono, signor tenente! Posso immaginare come le farà bene» e involontariamente avvicinò a me la sua mano.

«È bene anche per me» continuò Condor «altrimenti sarei costretto ad andare là molto più spesso per rimetterla un po’ in sesto, considerando il suo stato morboso. Per me è un gran sollievo che proprio quest’ultima settimana prima che parta per la Svizzera il tenente Hofmiller possa occuparsi di lei. Non è sempre facile, ma lui se ne occupa con molto cuore e non mi lascia nei guai. Mi posso fidare di lui molto più che dei miei assistenti e colleghi».

Capii subito che Condor voleva impegnarmi ancora di più dicendolo in presenza di un’altra infelice, ma io accettai volentieri l’impegno.

«Certamente si può fidare di me, signor dottore. In questi ultimi otto giorni ci andrò sempre e l’avvertirei subito per telefono di qualunque piccolo incidente. Tuttavia» dissi guardandolo con intenzione «non accadrà nessun incidente e non ci saranno difficoltà, ne sono sicuro».

«Anch’io» confermò il dottore con un sorriso. Ci eravamo capiti. Ma allora mi accorsi di una leggera tensione intorno alla bocca della signora; qualcosa la turbava.

«Signor tenente, non le ho ancora fatto le mie scuse. Temo di essere stata un po’ sgarbata con lei. Ma la donna non aveva detto nulla e non sapevo che qualcuno aspettasse ed Emmerich non mi aveva ancora parlato di lei. Così ho creduto che fosse un estraneo che volesse trattenerlo, e lui è sempre così stanco quando torna a casa!».

«Aveva proprio ragione, signora, e dovrebbe essere ancora più severa. Io temo, scusi la libertà, che suo marito sia troppo generoso».

«Lui dà tutto» m’interruppe appassionatamente, avvicinandosi con la sedia «tutto, il suo tempo, i suoi nervi, il suo denaro; non mangia e non dorme per i suoi malati. Tutti ne approfittano, e io, cieca come sono, non posso aiutarlo, non posso togliergli nessun peso. Sapesse come sto in pensiero per lui! Tutto il giorno penso: non ha mangiato niente, adesso è ancora in treno o in tram, e poi di notte torneranno a svegliarlo. Ha tempo per tutti fuorché per sé. E poi, Dio mio, chi lo ringrazia? Nessuno, nessuno!».

«Nessuno davvero?» disse Condor chinandosi su di lei con un sorriso.

«Naturalmente» rispose arrossendo «ma non posso far nulla per lui. Ogni volta che torna a casa dal lavoro sono sempre tormentata dall’ansia. Ah, se lei avesse un po’ d’influenza su di lui! Ha bisogno di qualcuno che lo trattenga un po’. Non si possono aiutare tutti…».

«Ma bisogna tentare» disse guardandomi «e per questo siamo al mondo. Solo per questo». Sentii penetrare l’ammonimento, ma potei sostenere il suo sguardo ora che mi sentivo sicuro.

Mi alzai. Sentivo di aver fatto un giuramento. Non appena udì il rumore della mia sedia, la cieca alzò gli occhi.

«Deve proprio andarsene?» domandò con sincero rimpianto. «Che peccato, che peccato! ma ritornerà, non è vero?».

Provavo una strana impressione. Come mai, pensavo, tutti sembrano aver fiducia in me? Questa cieca alza con gioia i suoi occhi spenti verso di me, quest’uomo, quasi un estraneo, mi mette un braccio amico sulla spalla. Mentre scendevo le scale, non sapevo già più quel che mi avesse portato lì un’ora prima. Perché volevo fuggire? Perché un superiore villano mi aveva rimproverato? Perché una povera creatura infelice s’era innamorata di me? Perché qualcuno si voleva attaccare a me e confortarsi? Era una cosa meravigliosa poter aiutare, la sola cosa che davvero valesse la pena di fare, che ricompensasse. E questa fiducia mi spingeva ora a fare per impulso di volontà quello che il giorno prima mi pareva un sacrificio insopportabile: essere grato a una creatura per il suo immenso ardente amore.


Otto giorni! Da quando Condor aveva limitato il mio compito, mi sentivo sicuro di me. Solo un’ora mi faceva paura o piuttosto solo quel minuto in cui avrei rivisto Edith per la prima volta dopo la sua confessione. Sapevo troppo bene che il primo sguardo dopo quel bacio ardente doveva implicare la domanda: mi hai perdonato? E forse anche l’altra più pericolosa: accetti il mio amore e lo ricambi? Questo primo sguardo del rossore, dell’esitazione e anche dell’impazienza indomita, sentivo chiaramente che sarebbe stato il più pericoloso e insieme il più decisivo. Una sola parola inopportuna, un gesto falso potevano crudelmente tradire quel che non dovevo tradire e allora sarebbe accaduto qualcosa di improvviso, di irrevocabilmente offensivo, di cui Condor mi aveva avvertito. Ma se questo momento fosse stato superato, sarei stato salvo io e avrei forse salvato lei per sempre.

Non appena entrai in quella casa il giorno seguente, anche Edith, preoccupata della mia stessa preoccupazione, aveva disposto le cose in modo che non la incontrassi da sola. Già in anticamera sentii nel salotto voci femminili in animata conversazione. Avevano invitato dei conoscenti in un’ora in cui gli ospiti non turbavano mai la nostra compagnia, per superare i primi momenti critici.

Ancora prima di entrare in salotto, mi venne incontro Ilona e con premura esagerata, forse per ordine di Edith, mi introdusse avanti e mi presentò alla moglie del capitano del distretto e anche a sua figlia, ragazza anemica, lentigginosa, dall’aria ironica. Già da tempo sapevo che Edith non la poteva soffrire: con questo avevano evitato quel primo sguardo e subito Ilona mi portò al tavolo. Si prese il tè, si chiacchierò. Io parlai con animazione con quella provinciale sdegnosa, mentre Edith intratteneva la madre. Con questa disposizione voluta c’erano stati comunque fuggevoli contatti tra me e lei; evitavo di guardare Edith, sebbene mi accorgessi che il suo sguardo talvolta si posava ansioso su di me. E anche quando le signore alla fine si alzarono, Ilona rimise subito a posto la situazione con un abile: «Accompagno le signore alla porta, e intanto voi potrete cominciare la vostra partita a scacchi. Devo occuparmi un po’ dei preparativi del viaggio, fra un’ora ritornerò».

«Vuole fare una partita?» riuscii a domandare a Edith con disinvoltura.

«Volentieri, volentieri!» rispose Edith abbassando gli occhi, mentre le signore si allontanavano.

Tenne lo sguardo chino mentre io mettevo a posto i pezzi per guadagnare tempo. Di solito, secondo le vecchie regole del gioco, per decidere dell’attacco e della difesa, uno di noi prendeva una pedina bianca e una nera e le nascondeva nelle mani chiuse dietro la schiena. Ma anche questa scelta richiedeva che si dicesse una parola, destra o sinistra, parola che evitammo di comune accordo. Non parlare! Concentrare tutti i pensieri sui sessantaquattro quadrati della scacchiera! Fissare solo i pezzi e non le dita di Edith! Così fingemmo quella concentrazione dei giocatori appassionati che dimenticano tutto, assorti nella partita. Ma presto questa finzione fu tradita dallo stesso gioco. Alla terza partita Edith non ne poté più; cominciò a sbagliare le mosse e dal tremito delle sue mani capii che non poteva sopportare più a lungo quel forzato silenzio. In mezzo al gioco spostò a un tratto la scacchiera: «Basta, basta! Mi dia una sigaretta!».

Ne tolsi una dal portasigarette d’argento, con premura accesi il fiammifero e a quella luce non potei evitare di guardarla. I suoi occhi erano immobili, non rivolti a me né in nessuna direzione: come impietriti dall’ira rimanevano fissi e lontani. Tuttavia vidi il tremito delle sopracciglia tese, e riconobbi i segni precursori di una crisi di nervi.

«No, no!» dissi supplicando e veramente spaventato. «Per piacere, no!».

Ma lei si gettò indietro sulla poltrona. Il tremito si diffuse in tutto il corpo e le dita si aggrapparono sempre più forte ai braccioli.

«No! No! No!» supplicai ancora e nessun’altra parola mi venne in mente. Il pianto trattenuto scoppiò. Non erano singhiozzi violenti, ma, cosa ancora più terribile, un pianto silenzioso, impressionante, a bocca stretta, il pianto di chi si vergogna e non può controllarsi.





«No! La prego, no!» e chinandomi su di lei per calmarla le misi la mano sul braccio. Subito, come una scintilla elettrica, si trasmise dalle spalle e le percorse tutto il corpo.

A un tratto lo spasimo cessò, lei si irrigidì, non si mosse. Sembrava che tutto il corpo aspettasse per capire il significato di quel gesto. Indicava tenerezza, o amore, o pura compassione? Com’era terribile quest’attesa senza respiro, quest’attesa di un corpo immobile! Non ebbi il coraggio di ritirare la mano che con tanta meravigliosa rapidità aveva calmato quel parossismo di lacrime, e d’altra parte non trovai la forza di costringere le mie dita a un gesto di tenerezza, quello che il corpo di Edith, che la sua carne ardente aspettava con tanta ansia. Lasciai la mia mano posata là come una cosa estranea e mi parve che tutto il suo sangue vi affluisse caldo e pulsante.

Senza volere la mia mano rimase inerte sul suo braccio non so per quanto, perché in quei minuti il tempo sembrò fermo, come l’aria nella stanza. Però dopo sentii un leggero movimento nei suoi muscoli. Senza guardarmi prese dolcemente la mia mano con la sua destra, se l’avvicinò lentamente al cuore; poi esitando e con tenerezza ci mise sopra la sinistra. Tutte e due con delicatezza tenevano ferma la mia grossa e pesante mano virile e iniziarono pian piano ad accarezzarla. Dapprima le sue dita delicate tastarono come curiose il palmo immobile sfiorando appena la pelle. Poi sentii quel tocco delicato, infantile, avanzare prudentemente dal polso fino alla punta delle dita ed esplorare la forma insinuandosi dentro e fuori. Le sentii fermarsi come spaventate alle unghie dure, per poi seguirle tutto intorno, ritornando quindi al polso, seguendo le vene, ricominciando di nuovo a salire, poi a scendere: era una tenera ricerca, che non osava mai prendere con forza la mia mano, stringerla, afferrarla. Come acqua tiepida corrente, la lieve carezza si avvicinava rispettosa e insieme infantile, stupita e pudica. E tuttavia io sentivo che l’innamorata in questa piccola parte del mio io che le avevo concesso circondava tutto me stesso. Aveva abbandonato la testa all’indietro per poter godere il piacere del lieve contatto; giaceva là come in sogno, con gli occhi chiusi, le labbra semiaperte e un riposo perfetto sembrava calmare e insieme trasfigurare il suo viso, mentre senza posa e con rinnovata beatitudine le dita delicate seguivano la mia mano dal polso fino alla punta delle dita. In quest’intimo contatto non c’era ombra di avidità, solo una quieta e beata felicità di poter possedere fuggevolmente qualcosa del mio corpo e di poter rivelare il suo amore sconfinato; in nessun abbraccio di donna, neppure nel più ardente, ho provato mai una tenerezza così sconvolgente come in quel gioco tenero quasi di sogno.

Non so dire quanto tempo durò. Simili esperienze oltrepassano il tempo comune; da quella sua timida carezza emanava qualcosa che intontiva, assopiva, ipnotizzava e che mi eccitava e sconvolgeva più di quel primo e improvviso bacio ardente. Non trovavo la forza di ritirare la mano. “Devi solo tollerare il mio amore” mi aveva scritto, e io rimasi in un vago stato di sogno, godendo di quell’incessante carezza sulla mia mano che mi penetrava i nervi, e mi abbandonai impotente, senza resistere, e nello stesso tempo vergognandomi nel subcosciente di essere amato con tale intensità e da parte mia di sentire soltanto una confusa vergogna e un brivido imbarazzato. Tuttavia a poco a poco non potei più sopportare la mia rigidezza; non mi stancava la carezza né il calmo andirivieni delle tenere dita, il timido e leggero contatto, ma mi tormentavo perché la mia mano rimaneva lì incerta, come se non appartenesse a me. Sentivo confusamente, come si sentono suonare le campane nel dormiveglia, che dovevo dare una risposta, difendermi da questa carezza o ricambiarla. Ma non avevo la forza di fare né una cosa né l’altra e il mio solo desiderio era di porre fine al gioco pericoloso: così cominciai a muovere prudentemente la mano per scioglierla da quella leggera stretta, sperando che non se ne accorgesse. Ma lei notò immediatamente, quasi prima di me, quel movimento iniziale; con un balzo e quasi spaventata lasciò la stretta. Le sua dita ricaddero come appassite, a un tratto il calore scomparve dalla mia mano. La ritirai un po’ confuso, perché nello stesso tempo il viso di Edith si era oscurato e di nuovo ricominciava quel tremore infantile agli angoli della bocca.

«No! No!» mormorai senza saper dire altre parole. «Ilona tornerà a momenti». E vedendo che con queste parole vuote il suo tremito aumentava, mi sentii preso da un’improvvisa e ardente compassione. Mi chinai su di lei e la baciai sulla fronte con un lieve tocco.

Ma le sue pupille grigie, severe, distaccate mi fissarono quasi volessero penetrarmi e indovinare i miei pensieri. Non ero riuscito a ingannare la sua perspicacia. Aveva capito che ritirando la mano mi sottraevo alla sua tenerezza e che il mio bacio fuggevole non era vero amore, ma solo imbarazzo e compassione.


Fu questo il mio errore in quei giorni, il mio errore irreparabile, imperdonabile: nonostante ogni sforzo appassionato, non trovai l’estrema pazienza e l’estrema forza di fingere. Mi ero proposto inutilmente di non lasciar indovinare né con una parola, né con uno sguardo, né con un gesto che la sua tenerezza mi opprimeva. Mi richiamavo continuamente alla memoria gli avvertimenti di Condor e pensavo al danno, alla responsabilità di cui mi rendevo colpevole offendendo quella creatura vulnerabile. Ripetevo a me stesso “Lasciati amare, cela i tuoi sentimenti, fingi per questi otto giorni, per risparmiare il suo orgoglio, non farle indovinare che tu la inganni e la inganni doppiamente parlando con lieta sicurezza della sua prossima guarigione, mentre dentro di te tremi di paura e di vergogna. Sii disinvolto” mi ripetevo continuamente “cerca di dar calore alla tua voce e tenerezza alle tue mani”.

Ma fra la donna che ha confessato il suo amore a un uomo e quest’uomo si crea un’atmosfera infuocata, misteriosa, pericolosa. Chi ama ha sempre una strana intuizione del vero sentimento dell’amato e poiché l’amore secondo la sua profonda essenza desidera continuamente ciò che non ha limiti, gli è necessariamente odioso e insopportabile tutto ciò che è misurato e limitato. In ogni esitazione e riservatezza dell’altro intuisce a ragione il contrasto, in ogni rifiuto a concedersi interamente la resistenza nascosta. E nella mia condotta ci fu di certo un po’ di imbarazzo e di confusione e nelle mie parole qualcosa di falso e di maldestro, perché tutti i miei sforzi fallirono di fronte alla sua vigile attesa. Non mi riuscì di andare fino in fondo, cioè di convincerla, perché la sua diffidenza intuiva con sempre maggiore agitazione che io non le davo l’unica cosa che voleva da me: la risposta al suo amore. A volte in mezzo al discorso, e proprio quando io cercavo con maggior ardore di conquistarmi la sua fiducia e la sua cordialità, levava su di me quegli occhi grigi e scrutatori costringendomi ad abbassare i miei. Pareva che avesse gettato una sonda per scrutare nel fondo del mio cuore.

Passarono così tre giorni, tre giorni di tormento per me e per lei: sentivo di continuo la silenziosa e avida attesa nel suo sguardo e nel suo silenzio. Poi, mi pare, il quarto giorno, cominciò una strana ostilità che lì per lì non capii. Come al solito ero andato da lei nelle prime ore del pomeriggio e le avevo portato dei fiori. Li prese senza alzare gli occhi e li mise sbadatamente da parte per mostrarmi con quest’accentuata indifferenza che non sperassi di comprarmi la libertà con i regali. Dopo uno sprezzante «Ma perché mi porta dei fiori così belli!» si trincerò subito in un ostile e intenzionale silenzio. Cercai di parlare con disinvoltura, ma lei mi rispondeva con un «Oh, davvero? strano!» sempre volendo chiaramente far capire che la mia conversazione non la interessava affatto. Accentuava in tutti i modi la sua indifferenza: giocava con un libro, lo sfogliava, lo metteva da parte, si distraeva con vari oggetti; due o tre volte sbadigliò con ostentazione, poi, in mezzo a un mio racconto, chiamò il servitore per domandargli se aveva messo nella valigia la sua pelliccia di cincillà e solo dopo aver avuto la risposta si rivolse a me dicendo freddamente «Continui pure!» ed era facile indovinare quello che avrebbe voluto dire: «Non m’importa niente delle tue chiacchiere!».

Alla fine mi sentii paralizzato. Guardavo sempre più spesso la porta nella speranza che qualcuno, Ilona o Kekesfalva, mi liberasse da quel disperato monologo, ma anche questo non le sfuggì. Con celata ironia e con apparente interesse mi domandò: «Che cosa cerca? Desidera qualcosa?». E non potei che rispondere stupidamente: «Nulla, nulla!». Forse sarebbe stato meglio accettare apertamente la lotta domandandole «Ma che cosa vuole da me, perché mi tormenta? Me ne posso anche andare, se preferisce!» ma avevo promesso a Condor di evitare ogni incidente brusco e improvviso e, invece di liberarmi di colpo dal peso di questo silenzio, prolungai da vero idiota la conversazione per altre due ore stando sui carboni ardenti, finché comparve Kekesfalva, timido come sempre in quegli ultimi tempi, e forse ancora più confuso del solito. «Non vogliamo andare a tavola?» chiese.

Eccoci dunque a tavola. Edith di fronte a me, nemmeno una volta alzò lo sguardo, né disse una parola a nessuno. Tutti e tre sentivamo l’ostinazione e il suo silenzio aggressivo. E con tanto maggior impegno cercai di rialzare il tono. Parlai del nostro colonnello che ogni anno regolarmente, come un altro si dà al bere, in giugno e luglio era colto dalla febbre delle manovre e via via che si avvicinava l’epoca dei grandi esercizi diventava sempre più agitato e irascibile. E per poter gonfiare una stupida storia la ornavo con goffi particolari, sebbene mi sentissi sempre più stringere la gola dal colletto. Solo gli altri ridevano di un riso forzato, anche loro evidentemente preoccupati di nascondere il penoso silenzio ostile di Edith, che per la terza volta sbadigliò senza ritegno. “Avanti, avanti, parla!” dicevo tra me, e così raccontai che adesso mi mandavano di continuo di qua o di là, senza sapere perché, e sebbene il giorno prima due ulani fossero caduti da cavallo per un colpo di sole, quel fanatico indemoniato era sempre più esigente. Nessuno sapeva quando avrebbe smesso, perché nel suo zelo maniaco faceva ripetere venti o trenta volte le più stupide evoluzioni. C’era voluta una bella fatica quel giorno a liberarmi in tempo e solo il buon Dio o il signor colonnello, che si credeva suo rappresentante in terra, poteva sapere se il giorno dopo avrei potuto esser puntuale.

Era proprio un’innocente constatazione che non poteva offendere o turbare nessuno, e io lo dicevo con grande disinvoltura rivolto a Kekesfalva, senza nemmeno guardare Edith, non potendo più sopportare il suo sguardo fisso nel vuoto. All’improvviso si sentì un tintinnio. Aveva gettato sul piatto il coltello con cui stava giocando nervosamente e facendoci sussultare gridò: «Ebbene, se le dà tanto fastidio, rimanga in caserma o al caffè. Noi non ci lamenteremo».

Tutti la guardammo senza fiato come se una fucilata fosse entrata dalla finestra.

«Edith!» balbettò Kekesfalva con la voce strozzata.

Ma lei si gettò indietro sulla sedia e disse in tono di scherno: «Fa compassione un uomo così tormentato. Perché il signor tenente non si può prendere un giorno di vacanza? Da parte mia glielo concedo volentieri».

Kekesfalva e Ilona si guardarono stupiti. Entrambi capirono subito che io non potevo più dominare un’agitazione a lungo repressa e dall’occhiata angosciosa che mi lanciarono indovinai la loro paura che rispondessi sgarbatamente a quella maleducazione. Proprio per questo feci un immenso sforzo.

«In fondo ha ragione, Edith» dissi in tono cordiale quanto me lo permise il battito del cuore. «Non vi faccio certo buona compagnia quando vengo qui così sfinito; io stesso mi accorgo oggi di averla profondamente annoiata, ma per questi pochi giorni deve aver pazienza con un povero diavolo stanco morto. Quanto tempo ancora potrò venire a trovarvi? Da un momento all’altro la casa sarà vuota, ve ne andrete tutti. Non posso nemmeno immaginare che ci rimangano solo quattro giorni, quattro giorni, o meglio tre giorni e mezzo prima che voi…».

Lei scoppiò in un riso acuto e stridente come lo strappo di una stoffa.

«Ah! Tre giorni e mezzo! Ha fatto il conto tutta la mattina per sapere quando sarà libero! Chissà che non abbia anche comprato un calendario per segnarci in rosso: venerdì, partenza. Ma badi! Si possono fare i conti senza l’oste! Ah! ah! Tre giorni e mezzo, tre e mezzo, e mezzo, e mezzo…».

Rideva sempre più nervosamente fissandoci col suo sguardo duro, ma tremava nel ridere: era più isteria che una vera allegria. Si capiva che avrebbe voluto alzarsi, e davvero sarebbe stato il movimento più naturale e normale in una tale eccitazione, ma con le sue povere gambe non poteva muoversi dalla sedia. Questa forzata immobilità dava alla sua ira un po’ della cattiveria e della tragica impotenza di un animale in gabbia.

«Vado subito a chiamare Josef» mormorò Ilona pallidissima, abituata da anni a indovinare ogni suo movimento, e subito il padre si avvicinò preoccupato, ma a torto, perché, non appena il servo entrò, Edith si lasciò condurre fuori da lui e da Kekesfalva senza congedarsi con una parola e senza scusarsi: soltanto dal nostro sgomento si era resa conto di ciò che aveva fatto.

Rimasi solo con Ilona. Ero come un aviatore precipitato dall’aeroplano, che per l’intontimento della caduta si alza meglio che può senza capire bene che cosa gli è successo.

«Cerchi di capirla» mormorò Ilona «adesso la notte non dorme mai. Il pensiero del viaggio la eccita tanto e… lei non sa…».

«Sì, Ilona, so bene. So tutto» risposi. «Ecco perché domani tornerò».


“Resistere! Devi farcela!” dicevo energicamente fra me tornando in caserma tutto eccitato dopo quella scena. “Rimanere saldo a ogni costo! L’hai promesso a Condor, hai dato la tua parola. Non lasciarti ingannare dai nervi e dai capricci. Renditi sempre conto che la sua ostilità è solo disperazione di un essere che ti ama, mentre tu con la tua durezza e con la freddezza di cuore ti sei reso colpevole. Rimani fermo fino all’ultima ora, si tratta solo di tre giorni e mezzo, tre giorni, e poi hai vinto la prova, potrai riposarti, lasciarti andare senza pensieri per settimane e per mesi. Pazienza adesso, pazienza, solo per questo breve periodo, questi ultimi tre giorni!”.

Condor aveva ragione. Solo l’incommensurabile ci spaventa, invece tutto ciò che è limitato, definito, ci spinge a sostenere la prova e diventa la misura della nostra forza. Per tre giorni ci riuscirò, pensavo, e questa consapevolezza mi rendeva sicuro. La mattina seguente sbrigai il servizio in modo magistrale, e non era cosa da poco, perché dovemmo trovarci un’ora prima nella piazza d’armi a eseguire manovre talmente intense da farci scorrere il sudore fin nel colletto. Con mia stessa sorpresa riuscii persino a strappare all’irascibile colonnello un involontario: «Ben fatto!». Con tanta maggiore violenza questa volta il temporale si scatenò sul conte Steinhübel. Da quell’appassionato cavallerizzo che aveva comprato due giorni prima un baio dalle gambe lunghe, un giovane e indomito purosangue e, confidando nella sua abilità, aveva commesso l’imprudenza di non provarlo a dovere prima degli esercizi. Durante il discorso del colonnello l’animale, spaventato dall’ombra di un uccello, s’era impennato furiosamente e più tardi, all’attacco, gli sfuggì addirittura di mano. Se Steinhübel non fosse stato quell’abile cavallerizzo che era, tutto il fronte avrebbe visto un bellissimo capitombolo. Solo dopo una vera lotta acrobatica gli riuscì di averla vinta sulla bestia, ma quell’impresa formidabile non gli valse certo le congratulazioni del colonnello. Una volta per sempre, brontolò il vecchio pignolo, proibiva le acrobazie da circo in piazza d’armi; se il signor conte non si intendeva di cavalli, doveva almeno provarli al maneggio e non fare quella brutta figura davanti alla truppa.

Questa maligna osservazione fece infuriare il capitano di cavalleria più di qualsiasi altra cosa. Durante il ritorno e poi a tavola continuava a raccontare l’affronto che gli era stato fatto. Il cavallo era ancora troppo focoso, ma si sarebbe visto che meravigliosa andatura aveva quando gli fossero stati tolti i capricci. Ma quanto più ardentemente si appassionava, tanto più i compagni più lo punzecchiavano. Si era lasciato imbrogliare, gli dicevano per scherzo, accrescendo sempre più la sua collera. La discussione si accendeva: in mezzo a questo tempestoso scambio di parole un attendente mi si avvicinò alle spalle. «La chiamano al telefono, signor tenente!».

Salto su con brutti presentimenti. In quelle ultime settimane, da lettere, telefonate e telegrammi non erano venute che seccature. Che cosa vorrà ancora? Probabilmente le dispiacerà di avermi lasciato libero questo pomeriggio. Tanto meglio, allora tutto andrà avanti bene. In ogni modo chiudo con precauzione la porta della cabina telefonica, quasi per interrompere ogni comunicazione fra i miei due mondi. È Ilona.

«Volevo solo dirle» e mi pare che parli con un po’ d’imbarazzo «che sarebbe meglio che lei non venisse oggi. Edith non si sente troppo bene…».

«Niente di grave, però» interrompo.

«No, no… ma credo che sia meglio lasciarla riposare, oggi… e poi…» una lunga esitazione «e poi… un giorno, adesso non importa più… Dobbiamo… dovremo rimandare la partenza».

«Rimandare?». Deve aver sentito la paura nella mia voce, perché si affretta ad aggiungere «Sì… ma speriamo che si tratti solo di qualche giorno… del resto ne riparleremo domani o dopo… e forse nel frattempo telefonerò ancora… adesso volevo soltanto informarla subito… dunque oggi meglio di no, e… e… stia bene e arrivederla».

«Sì, ma…» balbetto ancora, ma non ricevo risposta. Aspetto qualche attimo, ma la comunicazione è tolta. Strano, perché ha interrotto con tanta fretta, come se temesse qualche altra domanda? Certo c’è qualcosa… e perché poi rimandare? Perché rimandare il viaggio quando tutto era già fissato? Otto giorni, mi disse Condor. A quegli otto giorni m’ero preparato, e ora di nuovo… Impossibile… è proprio impossibile… io non resisto a questo eterno su e giù… anch’io ho i miei nervi… anch’io finalmente ho il diritto d’esser lasciato in pace…

Fa così tanto caldo in questa cabina? Spalanco la porta, perché mi sembra di soffocare e torno al mio posto. Nessuno si è accorto di nulla.

Stanno ancora discutendo animatamente e prendendo in giro Steinhübel e vicino alla mia sedia, in paziente attesa, sta l’attendente con il piatto dell’arrosto. Automaticamente, per mandarlo via, prendo due o tre fette, ma non tocco né forchetta né coltello, perché fra le tempie è cominciato un martellio accanito che ripete spietatamente le parole, rimandare, rimandare la partenza… Ci dev’essere una ragione. È successo di certo qualcosa. È ammalata gravemente? L’ho offesa? Perché a un tratto non vuole più partire? Condor mi ha promesso che dovevo resistere solo otto giorni e per quattro mi è riuscito… ma di più non posso… non posso più.

«Ma cosa stai rimuginando, Toni? Il nostro arrosto non ti piace più? Ecco quel che succede quando si va con la nobiltà. Lo dico sempre io; niente è abbastanza buono per te, qui da noi».

Sempre quel maledetto Ferencz col suo riso bonario e le sue idiote allusioni, come se io andassi a scroccare i pranzi lassù.

«Al diavolo! Lasciami in pace con i tuoi stupidi scherzi!» gli rispondo investendolo. Tutta la mia rabbia contenuta si tradisce nella voce, perché vedo dall’altra parte due volontari che mi guardano meravigliati. Ferencz mette giù forchetta e coltello.

«Senti, Toni» dice con aria minacciosa «ti proibisco questo tono. Sarà permesso scherzare tra compagni alla mensa. Se tu mangi meglio in qualche altro posto, sei libero, è affar tuo e non mi riguarda, ma alla nostra tavola posso permettermi di notare che non mangi». I vicini ci guardano incuriositi. L’acciottolio dei piatti e delle posate si interrompe improvvisamente. Persine il maggiore aguzza lo sguardo e si volta verso di noi.

«E tu, Ferencz» rispondo sforzandomi di ridere «anche tu permetterai che io abbia un giorno mal di testa e non mi senta bene».

Subito Ferencz si rabbonisce. «Oh, scusa, Toni, chi poteva immaginare? È vero, hai proprio una brutta cera. Già da due giorni mi sono accorto che non stai bene. Ma ti rimetterai presto, non c’è da preoccuparsi». L’incidente è fortunatamente esaurito, ma io sento in me la rabbia che mi tormenta.

Che cosa armeggiano quelli là fuori? Qua e là, su e giù, una calda e una fredda: no no, non mi lascio strapazzare così. Ho detto tre giorni, tre giorni e mezzo, e non un’ora di più. E che rimandino o non rimandino la partenza non me ne importa un fico. Non mi lascio consumare i nervi e tormentare da quella maledetta compassione. Divento matto!

Mi devo dominare per non tradire la rabbia che mi divora. Vorrei prendere i bicchieri e stritolarli fra le mani, dar dei pugni sul tavolo; devo fare qualcosa di violento per liberarmi da questa tensione. Non posso più star seduto passivamente ad aspettare che mi scrivano o mi telefonino, che rimandino o non rimandino il viaggio. Proprio non resisto più.

Intanto di fronte a me i compagni continuano a discutere animatamente. «E io ti dico» schernisce il magro Jozsi «che il Neutitscheiner ti ha dato una bella fregatura. Me ne intendo anch’io di cavalli e con quella bestiaccia non ce la fai, nessuno la doma».

«Davvero? Vorrei vedere!» dico io a un tratto. «Vorrei vedere se non si può domare quel cavallo. Senti, Steinhübel, vorresti darmi il tuo baio per un paio d’ore, per vedere se non riesco a fargli capire la ragione?».

Non so come mi sia venuto questo pensiero, ma il bisogno di sfogare la mia rabbia contro qualcuno o qualcosa, di battagliare e lottare, era diventato così prepotente che colsi avidamente l’occasione. Tutti mi guardarono stupiti.

«À la bonheur!» ride il conte Steinhübel. «Se hai questo coraggio, mi fai un gran piacere! Oggi mi sono beccato un crampo nelle dita, nel lottare con quella bestia, e sarebbe proprio utile che gli andasse sul groppone una forza nuova. Se vuoi, ci andiamo anche subito. Avanti!».

Tutti si alzano in attesa di una bella scena. Andiamo alla stalla a prendere Caesar; Steinhübel ha dato forse troppo presto questo nome invincibile al suo ostinato animale. Anche Caesar s’allarma nel vederci tutti riuniti rumorosamente intorno al recinto. Sbuffa, scalpita e salta qua e là nello stretto spazio, dà degli strappi alla cavezza da far scricchiolare le assi.

Non senza fatica riusciamo a far entrare nel maneggio l’animale diffidente.

Di solito io sono un cavallerizzo mediocre, neanche lontanamente paragonabile a un appassionato come Steinhübel. Ma quel giorno l’indomito Caesar non avrebbe potuto trovare antagonista migliore o più risoluto. Questa volta la rabbia mi tendeva i muscoli; la furiosa bramosia di abbattere, di sottomettere qualcosa, mi dava un piacere quasi sadico nel mostrare almeno a quel ritroso animale (perché non si può colpire una cosa irraggiungibile) che la mia pazienza aveva un limite. Non servì a nulla a Caesar slanciarsi come un razzo, scalciare contro le pareti, impennarsi e con improvvisi salti laterali cercare di disarcionarmi. Ormai il sangue mi bolliva e tiravo spietatamente sul freno come se gli volessi rompere i denti, gli cacciavo i tacchi nelle costole, e questo trattamento calmò presto i suoi capricci. Mi sentivo eccitato, attratto, entusiasmato dalla sua dura resistenza, e intanto le osservazioni lusinghiere dei compagni mi infondevano maggiore sicurezza e coraggio. «Accidenti, come gliele appioppa!» oppure «guardalo un po’ quell’Hofmiller!». La sicurezza di sé che viene da un’azione fisica si trasmette sempre nell’animo; dopo una mezz’ora di lotta furibonda eccomi vittorioso in sella e sotto di me digrigna i denti e fuma e gronda dal sudore l’animale esausto, come se uscisse da una doccia calda. Il collo e le briglie sono coperti da spruzzi di spuma bianca, le orecchie si chinano ubbidienti e dopo un’altra mezz’ora l’intrattabile baio procede mite e docile alla mia volontà; non ho più bisogno di stringere i polpacci ai suoi fianchi e potrei anche scendere e ricevere le congratulazioni dei compagni. Ma c’è ancora in me troppa bramosia di lotta e mi sento così bene nell’eccitazione dello sforzo, che prego Steinhübel di lasciarmi cavalcare un’ora o due fino alla piazza d’armi, s’intende al trotto, per far rinfrescare un po’ la bestia sudata. «Volentieri!» risponde Steinhübel ridendo. «Me lo riporterai perfetto. Gli sarà passata la voglia di scherzare. Bravo Toni, mi congratulo!».

Così, calorosamente applaudito dai compagni, esco dal maneggio e, tenendo appena le briglie, guido la bestia domata attraverso la città e poi fuori nei prati. Leggero e libero va il cavallo, leggero e libero mi sento anch’io. Ho sfogato in quell’ora faticosa tutta la rabbia e l’amarezza sul recalcitrante animale e ora Caesar trotta ubbidiente e pacifico e vedo che Steinhübel ha ragione: ha un’andatura magnifica. Non esiste un galoppo più bello, più alato, più flessibile; a poco a poco il mio malcontento di prima cede a un senso di benessere che mi dà un piacere di sogno. Per un’ora buona faccio passeggiare il baio di qua e di là e finalmente alle quattro e mezza torniamo indietro. Per oggi Caesar e io ne abbiamo abbastanza. Passo in un comodo trotto ondeggiante sulla nota strada maestra e rientro in città un po’ sonnolento. A un tratto dietro di me suona forte e acuto il clacson di un’automobile. Il nervoso baio rizza subito le orecchie e comincia a tremare, ma io noto in tempo la sua agitazione, tiro le redini e dal centro della strada lo spingo di lato vicino a un albero, perché l’auto possa passare senza ostacoli.

Deve avere un autista molto prudente, che capisce la mia manovra. Si avvicina adagio, facendo appena sentire il ronzio del motore; è quasi superfluo che mi occupi così intensamente del cavallo tremante, che gli stringa i fianchi temendo in ogni momento un salto laterale o all’indietro, perché quando l’auto ci passa accanto è quasi tranquillo e posso permettermi di guardare. Ma nell’attimo in cui sollevo lo sguardo mi accorgo che dalla macchina aperta qualcuno mi saluta e riconosco la testa calva di Condor vicino al cranio ovale di Kekesfalva appena ombreggiato dai radi capelli bianchi.

È il cavallo che trema sotto di me, o sono io che tremo? Che significa questo? Condor qui senza avvertirmi! Dev’essere stato dai Kekesfalva, giacché il vecchio è seduto accanto a lui. Ma perché non si sono fermati per salutarmi? Perché sono passati così di fretta? E come mai Condor è qui? Dalle due alle quattro riceve in casa sua a Vienna. Devono averlo chiamato d’urgenza, la mattina presto. Dev’essere accaduto qualcosa che di certo si collega alla chiamata telefonica di Ilona: il viaggio rimandato, il divieto della mia visita di oggi. Certo ci dev’essere qualcosa, qualcosa che mi viene nascosto. Forse ha fatto qualche pazzia; ieri sera c’era un’espressione così risoluta in lei, una sicurezza così beffarda, come può averla solo una persona che progetta qualcosa di cattivo, di pericoloso. Certo, è così. Dovrei forse galoppare per vedere se raggiungo Condor alla stazione?

Ma forse, mi viene in mente, forse non è così grave. Certo non tornerebbe a Vienna senza avvertirmi se fosse successo qualcosa di brutto. Forse mi ha lasciato un biglietto in caserma. Sono certo che quest’uomo non fa niente di segreto senza di me e contro di me. Non mi lascia nei guai. Presto, allora, in caserma, certamente là c’è qualcosa, una sua lettera, oppure lui in persona.


In caserma metto subito a posto il cavallo e corro su per la scala di servizio per evitare tutte le chiacchiere e le congratulazioni. Infatti Kusma mi aspetta già sulla porta; dal viso preoccupato, dalle sue spalle chine mi accorgo che c’è qualcosa. Un signore in borghese mi aspetta in camera, mi annuncia un po’ turbato: non ha avuto il coraggio di mandarlo via, perché sembrava una cosa urgente. Kusma ha l’espresso ordine di non far entrare nessuno in camera mia, ma forse Condor gli ha dato una mancia; di lì la sua incertezza, che tuttavia si cambia in stupore quando io, invece di sgridarlo, mormoro un gioviale «bene, bene» e corro in camera. Sia ringraziato il cielo, Condor è venuto. Mi racconterà tutto.

Apro in fretta la porta e subito vedo muoversi qualcuno che sembra uscire dalle tenebre in fondo alla stanza buia (Kusma ha lasciato le persiane abbassate per via del caldo). Vado incontro cordialmente a Condor e mi accorgo che non è lui. Colui che mi aspetta è un altro, proprio l’uomo che meno avrei creduto di trovare: Kekesfalva. Anche se l’oscurità fosse più fitta, lo riconoscerei fra mille al suo timido alzarsi, al suo inchino. E ancora prima che cominci a parlare immagino il tono umile e scoraggiato della sua voce.

«Mi scusi, signor tenente» dice inchinandosi «se sono venuto così senza preavviso, ma il dottor Condor mi ha incaricato di portare i suoi saluti e le sue scuse per non aver fermato l’auto, ma doveva assolutamente prendere il diretto per Vienna, perché stasera… e… e… per questo mi ha pregato di dirle che gli era dispiaciuto… Solo per questo mi sono permesso di venire».

Sta davanti a me con la testa china come sotto un giogo invisibile. Nel buio il cranio ossuto brilla fra i radi capelli. L’inutile servilismo della sua attitudine comincia a seccarmi. Il suo disagio, che io sento benissimo, mi dice chiaramente che dietro questo discorso imbarazzato c’è un’intenzione ben definita. Il vecchio malato di cuore non avrebbe salito tre piani solo per riferirmi dei saluti; me li avrebbe potuti fare per telefono o aspettare fino a domani. Bada, dico tra me, questo Kekesfalva ti vuole chiedere qualcosa. Già un’altra volta è sbucato così dal buio; comincia umile come un mendicante e alla fine ti impone la sua volontà come il djinn del tuo sogno. Non credere! Non ti lasciar prendere! Non domandare nulla, non informarti di nulla, congedalo al più presto!».

Ma di fronte a me c’è un vecchio con la testa umilmente china; vedo il suo cranio bianco e come in sogno ricordo mia nonna mentre lavorava a maglia e ci raccontava le favole. Non si può mandar via scortesemente un vecchio malato e così, incorreggibile nonostante tutte le esperienze fatte, gli indico una sedia.

«Troppo gentile, signor von Kekesfalva, d’essersi disturbato. Non vuole accomodarsi?».

Kekesfalva non risponde; forse non ha sentito, ma ha capito il gesto della mano. Esitando siede sull’orlo della sedia e a un tratto penso: così timidamente si dev’essere seduto in gioventù alla tavola di persone estranee che gli facevano l’elemosina d’un pranzo. E così siede adesso il milionario accanto a me sulla vecchia sedia di paglia. Si toglie goffamente gli occhiali, si fruga nelle tasche per cercare il fazzoletto e comincia a pulire le lenti. Ma, caro mio, sono già smaliziato, conosco questa pulitura, conosco i tuoi tiri. Lo so benissimo, tu pulisci le lenti per guadagnare tempo. Vorresti che io cominciassi il discorso, che ti interrogassi e so persino che cosa vorresti che ti domandassi; se Edith è veramente malata, e perché si deve rimandare la partenza. Ma io sto in guardia. Comincia tu, se hai qualcosa da dire. Non ti vengo incontro nemmeno di un passo. No, non mi lascio più accalappiare; basta la maledetta compassione e basta quest’eterna richiesta, sempre più esigente! È ora di finirla con le esitazioni e la mancanza di chiarezza. Se vuoi qualcosa da me, dillo presto e sinceramente, ma non ti nascondere dietro questa stupida pulitura di occhiali. Non abbocco più all’amo, ne ho fin sopra i capelli della mia compassione.

Quasi avesse sentito le parole inespresse dietro le mie labbra chiuse, il vecchio posa alla fine rassegnato le lenti tirate a lucido. Si accorge che non lo voglio aiutare e che deve cominciare da sé. Con la testa ostinatamente china comincia a parlare senza guardarmi, rivolgendo la parola solo al tavolo, quasi con la speranza di ottenere più compassione dal legno duro e screpolato che da me.

«Lo so, signor tenente» comincia esitando «che non ho nessun diritto… certo, nessun diritto di toglierle il suo tempo, ma che cosa devo fare, cosa dobbiamo fare? Non posso più andare avanti, tutti noi non ne possiamo più… Dio solo sa che cosa le è preso, non le si può parlare, non ascolta più nessuno… Eppure io so che non lo fa con cattiva intenzione… è solo infelice, smisuratamente infelice. Solo per disperazione fa così… mi creda, solo per disperazione».

Io aspetto. Cosa vuole dire? Che cosa fa lei a loro? Parla dunque chiaro! Perché parli in quella maniera confusa, perché non dici franco di che si tratta?

Ma il vecchio fissa sempre il tavolo. «Eppure era tutto stabilito, tutto preparato, il vagone-letto già fissato, le più belle camere riservate… e ieri nel pomeriggio era ancora piena d’impazienza di partire. S’era già scelti i libri che voleva portare via, s’era provata gli abiti e la pelliccia fatta venire da Vienna; e a un tratto non so che cosa le sia preso… non capisco. Ieri sera, dopo cena, si ricorda come era eccitata? Ilona non capisce, nessuno capisce che cosa le sia preso. Ma lei continua a dire e a giurare che a nessun costo vuole partire e che nessuna forza della terra la porterà via. Dice che rimarrà, rimarrà e rimarrà, anche se la casa dovesse prendere fuoco. Non vuol fare più la commedia, non si lascia più imbrogliare. La vogliamo mandar via col pretesto della cura, solo per liberarci di lei; ma abbiamo fatto male i nostri calcoli. Lei non se ne va, non se ne va, non se ne va!».

Mi sentii gelare. Ecco ciò che si nascondeva sotto la sua risata iraconda di ieri. Ha forse notato che non posso più reggere, oppure lo fa soltanto perché le prometta di seguirla in Svizzera?

“Non lasciarti coinvolgere!” dico fra me. “Non far vedere che sei turbato; non far capire al vecchio che se la ragazza rimane ti rovina i nervi!”. Così fingo di non capire e dico con indifferenza: «Ah, ma le passerà; lei sa benissimo come cambiano i suoi capricci. E poi Ilona mi ha detto al telefono che si tratta solo di un piccolo spostamento di qualche giorno».

Il vecchio sospira penosamente, e questo sospiro sembra che gli spezzi il petto, che gli tolga le ultime forze.

«Ah, Dio mio! Fosse così! Ma la cosa terribile è che io temo… noi tutti temiamo… che ora non vorrà più partire… Non so, non posso capire, ma tutt’a un tratto non le importa più di guarire o di non guarire… “Non mi lascio tormentare, non voglio fare altre cure, non ha più senso!”. Questo dice e lo dice in modo da spezzare il cuore. “Non mi lascio più ingannare” dice singhiozzando “adesso capisco tutto, vedo tutto… tutto!”».

Rifletto un momento. Per amor del cielo, si è accorta di qualcosa? Mi sono tradito? Condor forse è stato imprudente e da qualche casuale osservazione le è venuto il sospetto che questa cura in Svizzera non vada? La sua chiaroveggenza, quella terribile e diffidente chiaroveggenza, le ha fatto forse vedere che in fondo la mandiamo via senza scopo? Tasto con prudenza il terreno.

«Non capisco: sua figlia aveva una fiducia sconfinata nel dottor Condor e se lui le ha raccomandato così caldamente questa cura… proprio non capisco».

«Proprio così! È questa la pazzia: non vuol più fare cure, non vuole più guarire. Vuole sapere che cosa ha detto? “A nessun costo me ne vado via, sono stanca di queste menzogne! Meglio rimanere storpia come sono e rimanere qui… Non voglio più guarire, non ha più scopo!”».

«Non ha scopo?» dico smarrito.

Il vecchio china ancor più la testa; vedo i suoi occhi lacrimosi, ma non più gli occhiali. Solo dall’agitazione dei suoi radi capelli bianchi mi accorgo che ha cominciato a tremare violentemente. Poi mormora in modo quasi incomprensibile: «“Non ha più scopo che io guarisca” dice fra i singhiozzi “perché lui… lui…”. Il vecchio riprende fiato come per prepararsi a un grande sforzo. Finalmente continua: “Lui… lui… per me non sente altro che compassione”».

Un brivido gelido mi attraversa mentre Kekesfalva pronuncia la parola “lui”. È la prima volta che fa un’allusione al sentimento di sua figlia. Già da tempo mi ero accorto che mi evitava, anzi che osava appena alzare gli occhi su di me, mentre prima si era mostrato così affettuoso e premuroso. Ma io sapevo che lo teneva lontano da me la vergogna: doveva essere terribile per il povero vecchio accorgersi che sua figlia spasimava per uno che la rifuggiva. Le sue segrete confidenze dovevano torturarlo e il suo desiderio evidente costituire per lui un’immensa vergogna. Anche lui, come me, aveva perso la naturalezza. Chi nasconde o deve nascondere qualcosa perde lo sguardo franco e aperto.

Adesso però la parola era detta e lo stesso colpo arrivato ai nostri cuori. Entrambi restiamo in silenzio dopo quella parola rivelatrice, evitando di guardarci. Sul piccolo spazio del tavolo che ci separa si stende un gran silenzio nell’aria immobile. A poco a poco questo silenzio cresce e come un nero vapore si diffonde sino al soffitto e riempie tutta la stanza. Di sopra, di sotto, da ogni parte questo vuoto ci opprime e io sento dai sussulti soffocati del suo respiro che il silenzio gli stringe la gola. Se dura ancora un momento, ci soffoca entrambi e uno di noi deve rompere con una parola questo vuoto opprimente e micidiale.

A un tratto mi accorgo che il vecchio fa un movimento, uno strano e goffo movimento, poi all’improvviso cade dalla sedia come una massa molle, e dietro di lui cade con fracasso la sedia.

Un colpo! È il primo pensiero: un colpo apoplettico! Ha una malattia al cuore, me l’ha detto Condor. Inorridito, corro per sollevarlo e stenderlo sul sofà, ma in quel momento mi accorgo che il vecchio non è precipitato dalla sedia, è lui che si è buttato. Nel primo spavento non me n’ero accorto, ma è lui che s’è messo in ginocchio e ora che voglio sollevarlo si avvicina strisciando, mi stringe le mani e supplica: «L’aiuti… lei solo la può aiutare… lei solo: anche Condor lo dice: lei solo e nessun altro… La supplico, abbia pietà di lei, non si può andare avanti così… altrimenti lei si rovina, si uccide». Per quanto mi tremino le mani, prendo con forza il vecchio per le spalle, ma lui mi afferra le braccia. Sento le sue dita che stringono disperatamente la mia carne come morse, il djinn, il djinn del mio sogno, che violenta il giovane misericordioso! «L’aiuti» ansima il vecchio «per l’amor del cielo, l’aiuti! Non si può lasciare la povera creatura in quello stato… Le giuro che si tratta di vita o di morte! Lei non può immaginare che cose insensate dice nella sua disperazione… Se ne deve andare, scomparire, singhiozza, perché lei e tutti noi possiamo essere liberati. E non sono parole, lo dice sul serio… ha già tentato due volte; s’è tagliata le vene dei polsi e un’altra volta ha provato con un sonnifero. Quando vuole una cosa, nessuno può distoglierla, nessuno… Lei solo adesso può salvarla, lei solo… glielo giuro, lei solo».

«Ma si capisce, signor von Kekesfalva… La prego, si calmi… è naturale che farò tutto quel che posso. Se vuole, vengo subito con lei e cercherò di persuaderla; anzi, mi dica che cosa devo dirle, che cosa devo fare…».

All’improvviso lasciò andare il mio braccio e mi guardò fisso. «Che cosa deve fare? Ma non capisce davvero niente o non vuole capire? Non s’è confidata, non s’è aperta a lei? La povera bambina ora si tormenta d’averlo fatto. Le ha scritto, e lei non ha risposto, e ora il suo tormento giorno e notte è perché lei la vuole mandare via per liberarsene, perché la disprezza… e ha orrore di lei… perché… perché. Ma non capisce che una creatura così orgogliosa, così appassionata come quella bambina, si fa morire se la si lascia aspettare così? Perché non le dà un po’ di fiducia? Perché non le dice una parola? Perché è così crudele, così spietato con lei? Perché tormenta questa povera innocente con tanta crudeltà?».

«Ma io ho fatto di tutto per calmarla… le ho anche detto…».

«Niente le ha detto. Deve pur comprendere che la fa impazzire con le sue visite, col suo silenzio, mentre lei aspetta solo una cosa… quella parola che ogni donna aspetta dall’uomo che ama… Non avrebbe osato sperar nulla finché dubitava della sua guarigione. Ma ora… ora che certamente guarirà e diventerà come le altre, tra qualche settimana, perché non deve aspettare ciò che aspetta ogni altra ragazza, perché non… gliel’ha pur fatto capire e detto chiaro che aspetta soltanto una sua parola. Lei non può fare più di quel che ha fatto… non può umiliarsi di più… e lei non dice una parola, non dice la sola che la farebbe felice… È dunque così terribile? Lei avrebbe tutto quello che un uomo può desiderare sulla terra. Io sono vecchio e malato. Tutto quel che possiedo apparterrà a lei: il castello, la tenuta e i sei o sette milioni che ho messo da parte in quarant’anni! Tutto sarà suo… lo potrà avere fin da domani, in qualunque momento, io non voglio più niente… voglio solo che qualcuno abbia cura della mia bambina quando non ci sarò più. E io so che lei è buono, onesto. Lei la proteggerà, la tratterà bene».

Gli mancò il respiro. Ricadde senza forza sulla sedia. E anch’io non avevo più forze, mi sentivo esausto e mi lasciai andare sull’altra. Rimanemmo così senza parlare, senza guardarci, non so per quanto tempo. Di tanto in tanto m’accorgevo che il tavolo a cui si aggrappava tremava leggermente per gli improvvisi sussulti che lo scuotevano tutto. Poi, dopo un tempo che parve infinito, sentii un rumore secco come di un oggetto duro che cada sul duro. La sua fronte china aveva battuto sul tavolo. Sentii quanto doveva soffrire e provai un bisogno sconfinato di consolarlo.

«Signor von Kekesfalva» dissi chinandomi su di lui «abbia fiducia in me… riflettiamo con calma. Glielo ripeto, io sono a sua disposizione; farò tutto quanto è in mio potere… solo quello… quello a cui accennava poco fa… quello è impossibile… assolutamente impossibile!».

Lui ebbe un debole sussulto come un animale già abbattuto sussulta all’ultimo colpo mortale. Le sue labbra inumidite dall’agitazione si mossero faticosamente, ma io non gli lasciai il tempo di parlare.

«È impossibile, signor von Kekesfalva; la prego, non ne parliamo più… rifletta un po’ chi sono io… un subalterno che vive del suo stipendio e dei suoi piccoli assegni mensili, con mezzi così limitati non si può finanziare una famiglia, non si può vivere, vivere in due…».

Lui voleva interrompermi.

«Sì, lo so quello che mi vuole dire, signor von Kekesfalva. Il denaro non conta, lei pensa, a questo ha già provveduto. E so anche che lei è ricco, che potrei avere tutto da lei… ma proprio perché lei è così ricco e io non sono nessuno… proprio questo rende tutto impossibile… Tutti crederebbero che l’abbia fatto per denaro, che mi sia… e anche Edith, creda a me, non si libererebbe mai dal sospetto che io l’abbia presa solo per il denaro nonostante… nonostante le circostanze speciali… Mi creda, signor von Kekesfalva, è impossibile, per quanto io apprezzi sinceramente sua figlia e… le voglia bene… ma lei comprende, non è vero?».

Il vecchio rimase immobile. Dapprima credetti che non avesse capito le mie parole, ma a poco a poco vidi muovere il suo debole corpo. Faticosamente alzò la testa e fissò il vuoto di fronte a sé. Poi si appoggiò con entrambe le mani all’orlo del tavolino e capii che voleva fare uno sforzo per alzarsi, ma non gli riuscì subito e ripeté il tentativo due o tre volte. Finalmente poté alzarsi ancora tremante per lo sforzo, ombra nera nell’oscurità, con le pupille fisse, che parevano un vetro affumicato. Poi disse con un tono strano, paurosamente indifferente, come se la sua vera voce fosse morta: «Allora… è tutto finito».

Pauroso era il tono della voce e paurosa l’assoluta rassegnazione. Tenendo lo sguardo sempre fisso nel vuoto, tastò il tavolo con la mano in cerca degli occhiali, ma non se li mise – perché vedere, perché vivere ancora? – e se li ficcò in tasca. E ancora le dita bluastre, in cui Condor aveva letto la sentenza di morte, brancolarono sul tavolino finché non trovarono sull’orlo il cappello nero ammaccato. Allora s’incamminò verso la porta e mormorò senza guardarmi: «Scusi il disturbo!».

Si era messo il cappello di traverso; i piedi non gli obbedivano bene, strisciavano senza forza. Proseguì come un sonnambulo fino all’uscio poi, come se a un tratto si ricordasse di qualcosa, si tolse il cappello, s’inchinò e ripeté: «Scusi il disturbo!».

S’inchinò di fronte a me, il povero vecchio sfinito, e proprio quel gesto di cortesia in mezzo a tanto sconvolgimento mi annientò. A un tratto risentii quel calore, quella fonte sgorgante che mi saliva fino agli occhi e insieme quella commozione e quell’indebolimento: di nuovo mi sentii sopraffatto dalla compassione. Non potevo lasciarlo andare così, quel vecchio che era venuto a offrirmi la sua bambina, la cosa più cara che possedesse sulla terra, non potevo lasciarlo andare nella disperazione, nella morte. Non gli potevo togliere la vita: dovevo dire qualcosa, qualcosa che potesse consolarlo, calmarlo, rassicurarlo. E lo raggiunsi in fretta.

«Signor von Kekesfalva, la prego, non mi fraintenda… non deve andar via così e dire a lei… sarebbe una cosa terribile in questo momento… e poi… non sarebbe nemmeno vera».

La mia agitazione andava crescendo, perché mi accorgevo che il vecchio non mi ascoltava. Come una statua della disperazione rimaneva là rigido, ombra nell’ombra, un morto vivente. Il mio desiderio di calmarlo si fece più appassionato.

«Non sarebbe vero, signor von Kekesfalva, glielo giuro… e niente sarebbe più terribile per me che offendere sua figlia oppure lasciarle il dubbio che non le voglia bene davvero… nessuno ha un sentimento più vivo per lei, glielo giuro, nessuno può amarla più di me… è proprio una pazzia credere che mi sia indifferente… Al contrario… al contrario… io volevo solo dire che non avrebbe senso se io oggi… se oggi dicessi qualcosa. Oggi… la sola cosa importante… è che si curi… che davvero guarisca».

«Ma poi… quando sarà guarita?».

Si era voltato verso di me. Le pupille un momento prima fisse e morte brillavano nell’oscurità.

Mi risvegliai, istintivamente sentii il pericolo. Se allora promettevo, mi impegnavo; ma in quel momento mi venne in mente: è tutta una finzione, è tutto un inganno quello che lei spera. Non guarirà così presto. Ci vorranno ancora anni e anni; non pensiamo al futuro, mi ha detto Condor, ora si tratta solo di calmare, di consolare. Perché non lasciarle un po’ di speranza, perché non farla felice, almeno per un breve periodo? E così dissi: «Sì, quando sarà guarita, allora naturalmente… allora io stesso… sarei venuto da lei».

Lui mi fissò. Tutto il corpo fu scosso da un tremito, come se risorgesse in lui una forza interiore.

«Posso… dirle questo?».

Nuovamente sentii il pericolo, ma non avevo più la forza di resistere al suo sguardo supplichevole e risposi risoluto: «Sì, glielo dica» e gli tesi la mano.

I suoi occhi brillarono, si riempirono di lacrime, parvero inondarmi di gratitudine. Così dovette guardare Lazzaro quando uscì attonito dalla tomba e rivide il cielo e la sua santa luce. Sentii che la sua mano tremava sempre più forte nella mia e la fronte cominciò ad abbassarsi sempre di più. Mi ricordai in tempo di quell’altra volta, quando si era chinato per baciarmi la mano. Questa volta la ritirai in fretta e ripetei: «Sì, glielo dica, la prego, e le dica che non deve preoccuparsi di niente. Solo di una cosa: guarire, guarire presto per sé, per noi tutti!».

«Sì» rispose estatico «guarire, guarire presto! Adesso avrà voglia di partire subito, ne sono proprio sicuro. Vorrà partire subito, e guarire per merito suo, guarire per lei. Dal primo momento io lo sapevo, è Dio che me l’ha mandato: no, no, io non posso ringraziarlo… è Dio che la deve ricompensare… Me ne vado; no, no, rimanga, non si disturbi, me ne vado».

E con un passo che non gli avevo mai visto, un passo leggero, elastico, andò verso la porta facendo ondeggiare le falde nere dell’abito. La porta si chiuse con un rumore chiaro, quasi allegro. Rimasi solo nella camera buia, un po’ sconvolto, come sempre accade quando si è fatto qualcosa di decisivo senza aver prima preso una risoluzione interiore. Ma quel che avevo promesso nella debolezza della mia compassione mi apparve in tutta la sua gravità solo un’ora dopo, quando il mio attendente, dopo aver timidamente bussato, mi consegnò una lettera scritta nella ben nota carta azzurra: “Partiamo dopodomani. L’ho promesso a papà. Voglia scusarmi per gli ultimi giorni, ma ero sconvolta dalla paura di essere un peso per lei. Ora so perché e per chi devo guarire, e non ho più paura di nulla. Venga domani, possibilmente presto. Non l’ho mai aspettata con più impazienza. Sempre sua E.”.

Sempre! Sentii un improvviso brivido a questa parola che lega irrevocabilmente e per l’eternità, ma ormai non potevo tornare indietro. Ancora una volta la mia compassione era stata più forte della mia volontà. Mi ero arreso e non mi appartenevo più.


“Raccogli le forze” dicevo tra me. “Questa è l’ultima cosa che ti poteva strappare, questa mezza promessa che non si compirà mai. Ancora un giorno, due giorni e poi partono e tu ti riprendi”. Ma quanto più si avvicinava il pomeriggio, tanto più ansioso divenne il mio malessere e più tormentoso il pensiero di affrontare il suo sguardo fiducioso e tenero con la menzogna nel cuore. Mi affannai inutilmente a chiacchierare con disinvoltura con i miei compagni; sentivo troppo distintamente quel battito dietro la fronte, quel fremito nei nervi e un’improvvisa secchezza nella gola come se dentro di me covasse sotto la cenere un fuoco semispento. Per puro istinto ordinai un cognac e lo buttai giù ma non servì a nulla, la gola rimase secca. Ne ordinai un secondo e soltanto quando giunsi al terzo capii che cosa mi spingeva a bere: bevevo per farmi coraggio, per non diventare troppo vile o sentimentale lassù. Dovevo prima anestetizzare qualcosa in me, forse la paura, forse la vergogna, forse un sentimento molto buono o molto cattivo. Era proprio questo: ecco perché si dà ai soldati doppia razione di acquavite prima dell’attacco; volevo ammortizzare, attutire i miei sensi per non veder troppo chiaramente il pericolo e la responsabilità a cui andavo incontro. Tuttavia il primo effetto di questi tre bicchierini fu una grande pesantezza nelle gambe e nella testa, qualcosa che ronzava e penetrava come il trapano del dentista prima del colpo doloroso. Non era un uomo sicuro di sé e meno che mai un uomo allegro quello che percorreva il lungo viale – o solo quella volta mi parve così lungo? – e si avviava con il cuore palpitante verso la casa temuta.

Ma tutto andò molto più liscio di quanto avessi pensato. Mi aspettava un assopimento migliore, un’ebbrezza più intera, più pura di quella che avevo cercato nella volgare bevanda. Perché anche la vanità inebria, anche la riconoscenza stordisce, anche la tenerezza può sconvolgere e rendere felici. Alla porta il vecchio Josef esclamò entusiasta: «Oh, il signor tenente!». Inghiottiva la saliva e per l’agitazione s’appoggiava ora sull’uno ora sull’altro piede, alzando ogni tanto gli occhi verso di me (devo proprio dirlo) come in chiesa si alza lo sguardo verso un’immagine sacra. «Venga, signor tenente, venga subito in salotto! La signorina Edith l’aspetta già da tempo» mormorò col tono agitato di chi si vergogna della sua commozione.

Io mi domandai stupito: perché questo vecchio servo mi guarda così estatico? Perché mi vuole bene? È proprio vero che gli uomini diventano buoni e felici se vedono negli altri la bontà e la compassione? Se è così, allora ha ragione Condor, allora chiunque aiuta anche una persona sola raggiunge il senso della vita, e vale davvero la pena di darsi agli altri fino al limite delle proprie forze e più in là. Allora ogni sacrificio è giustificato e persino una menzogna che rende felici gli altri vale più di tutta la verità. A un tratto sentii il mio passo diventare più sicuro: in che modo diverso cammina l’uomo che sa di portare la gioia!

Ilona mi viene incontro raggiante, il suo sguardo mi abbraccia teneramente. Non mi aveva mai stretto la mano con tanto calore e tanta intimità. «La ringrazio» mi dice, e pare che la sua voce arrivi attraverso una calda pioggia d’estate. «Lei non può sapere che cosa ha fatto per quella povera bambina. L’ha salvata, l’ha proprio salvata. Venga subito, non so descriverle come l’aspetta».

Intanto l’altra porta si mosse senza rumore e mi parve che qualcuno fosse là dentro ad ascoltare. II vecchio Kekesfalva entrò e nei suoi occhi non c’era più la morte e l’orrore del giorno prima, ma una tenera luce. «Che bella cosa che lei sia venuto! Vedrà com’è cambiata! Dagli anni prima della disgrazia non l’ho mai vista così allegra, così felice! È un miracolo, un vero miracolo! Dio mio, cosa ha fatto per lei, per noi tutti!».

Sopraffatto non poté più parlare. Singhiozzava e si vergognava della sua commozione, che a poco a poco s’impadronì anche di me. E chi avrebbe potuto resistere a una tale riconoscenza? Non credo di esser mai stato vanesio, né di essermi creduto un granché, e anche oggi non credo né alla mia bontà né alla mia forza. Ma da quell’immenso e grato entusiasmo del vecchio si diffuse anche in me irresistibilmente una calda ondata di fiducia. A un tratto, come portata via da un vento meraviglioso, scomparve ogni paura e ogni viltà. Perché non mi dovevo lasciar amare senza pensiero quando rendevo gli altri felici? Ero persino impaziente di entrare nella stanza che il giorno prima avevo lasciato con la disperazione nel cuore. Ed ecco là sulla poltrona una ragazza quasi irriconoscibile, tanto era lieta e tanta luce irradiava da lei. L’abito di seta azzurro pallido la faceva apparire ancora più immatura e bambina. Nei capelli di un biondo acceso spiccavano fiori bianchi (forse mirti?) e intorno alla poltrona – chi gliele aveva mandate? – stavano cestine di fiori, tutta una siepe di colori. Doveva essersi accorta da tempo che io ero in casa, aveva certo sentito i saluti cordiali e il mio passo che si avvicinava. Ma questa volta mancava interamente quello sguardo nervoso, diffidente, scrutatore sotto le palpebre socchiuse, che di solito mi rivolgeva al mio entrare. Stava eretta e leggera e questa volta dimenticai che lo scialle nascondeva una deformità e che la grande poltrona era in realtà la sua prigione, perché non potei fare a meno di guardare stupito quella creatura nuova, più infantile nella sua gioia e più donna nella sua bellezza. Lei si accorse della mia sorpresa e la accettò come un dono. Il vecchio tono dei nostri giorni di disinvolta amicizia risuonò subito nella sua voce: «Finalmente, finalmente! Si metta così, proprio vicino a me. E per favore, non parli. Devo dirle io qualcosa di molto importante».

Sedetti senz’ombra di imbarazzo: perché, come si può rimanere confusi e turbati quando uno ci parla con tanta amicizia?

«Mi ascolti solo un momento. E davvero non mi interromperà?». Mi accorsi che questa volta aveva pesato ogni parola. «Io so tutto quello che lei ha detto a mio padre. So tutto quello che vuol fare per me. E adesso la prego di credere parola per parola quello che le prometto: io non le domanderò mai – stia bene attento, mai – perché ha fatto questo, se per amore di mio padre o davvero per me. Se era solo la compassione o… no, no, non mi interrompa; non voglio saperlo, non voglio più riflettere e tormentarmi e tormentare gli altri. Mi basta dire che lei solo mi ha fatto vivere e continuare a vivere… da ieri solo ho cominciato a vivere. Quando guarirò, dovrò ringraziare solo una persona, lei, lei solo!».

Esitò un momento, poi continuò: «E adesso senta quello che prometto da parte mia. Ci ho pensato tutta la notte. Per la prima volta, come una persona sana, ho riflettuto su tutto, non come prima quando ero ancora incerta, nell’agitazione e nell’impazienza. È meraviglioso, lo capisco solo adesso, pensare senza paura, è meraviglioso, per la prima volta lo comincio a sentire, vivere da persona sana, normale, e anche questo sentimento lo devo solo a lei. Dunque accetterò tutto quello che i dottori esigeranno da me, tutto, per poter diventare una persona normale, non quella che sono adesso. Non mi stancherò e non trascurerò nulla, ora che so che cosa è in gioco. Con ogni fibra, con ogni nervo, con ogni goccia del mio sangue mi affaticherò e credo che, quando si vuole una cosa con tanta intensità, uno riesce a ottenerla da Dio. Tutto questo lo faccio per lei, cioè per non accettare da lei nessun sacrificio. Ma se non dovesse riuscire… La prego, non mi interrompa… o anche se non riuscisse interamente, se non diventassi sana e svelta come gli altri, non abbia paura! Prenderò tutto su di me. So che ci sono dei sacrifici che non si devono accettare e meno di tutto dall’uomo che si ama. Se dunque questa cura non dovesse riuscire, questa cura che racchiude tutte le mie speranze, allora lei non sentirà più parlare di me e non mi rivedrà più. Non le sarò mai di peso, glielo giuro, perché non voglio più essere di peso a nessuno e a lei meno che a tutti. E ora non una parola di più. Ci rimangono poche ore da passare insieme nei prossimi giorni e in queste vorrei essere proprio felice».

Era un’altra voce quella con cui mi parlava, la voce di una ragazza più matura. Anche gli occhi erano diversi, non più gli occhi inquieti della bambina e nemmeno quelli febbrili e avidi dell’ammalata. Sentivo che mi amava d’un altro amore, non più quello temerario, avido e tormentoso dell’inizio. E anch’io la vedevo con altri occhi; non mi opprimeva più come prima la compassione per la malata inguaribile, non avevo più bisogno di stare in guardia, d’esser prudente, ma soltanto cordiale e aperto. Senza rendermene conto, per la prima volta sentivo una vera tenerezza per quella delicata creatura, trasfigurata dalla luce di una felicità sognata. Senza accorgermene, senza quasi sapere quel che facevo, mi avvicinai per prenderle la mano e a quel contatto lei non ebbe più quel fremito sensuale di prima.

Tranquilla e cedevole, mise la piccola e fresca mano nella mia e io sentii con gioia come batteva calmo il suo polso.

Poi parlammo con disinvoltura del viaggio e delle piccole vicende quotidiane, di quello che era accaduto in città e in caserma. Non capivo più perché mi fossi tanto tormentato, mentre tutto era così semplice. Stavo vicino a lei, le tenevo la mano; non era più necessario tormentarsi e fingere, ognuno di noi mostrava il suo affetto sincero, non dovevo più difendermi dalla sua tenerezza, accettavo il suo amore senza vergogna, con pura gratitudine.

Poi eccoci a tavola: i candelabri d’argento brillavano alla luce delle candele e i fiori si alzavano dai vasi come vive fiamme. La luce del lampadario di cristallo si rifletteva da uno specchio all’altro e tutto intorno la casa era silenziosa come una conchiglia intorno alla perla lucente. Di tanto in tanto mi pareva di sentire il respiro degli alberi là fuori e il vento che accarezzava l’erba caldo e voluttuoso, perché il suo profumo entrava dalle finestre aperte. Tutto era più bello, migliore di quanto fosse mai stato; il vecchio sedeva come un sacerdote eretto e solenne; non avevo mai visto Edith e Ilona così allegre e così giovani e mai lo sparato bianco del servitore mi era sembrato così lucido, né la buccia della frutta così liscia e variopinta. Ce ne stavamo là comodi a mangiare, bere, chiacchierare, a godere la pace riconquistata. Il riso passava dall’uno all’altro spensierato come un uccello cinguettante; l’allegria s’alzava e s’abbassava come le onde che si inseguono. Soltanto quando il domestico riempì le coppe di champagne e io per il primo alzai il bicchiere verso Edith dicendo «Alla sua salute!» si fece un gran silenzio.

«Sì, guarire!» disse con un sospiro e mi guardò fiduciosa come se il mio augurio avesse potere sulla vita e sulla morte. «Guarire per te!».

«Dio lo voglia!». Il padre si era alzato, non potendo più dominarsi. Le lacrime gli appannavano gli occhiali; lui se li tolse e li asciugò con cura meticolosa. Mi accorsi che non riusciva a dominare il desiderio di abbracciarmi e non mi opposi… Anch’io sentivo il bisogno di mostrarmi grato. Mi avvicinai e lo strinsi a me e sentii la sua barba sulla mia guancia. Quando si sciolse dal mio abbraccio, vidi che Edith mi guardava. Le sue labbra tremavano leggermente; intuii quanto desiderassero un contatto; mi chinai su di lei e la baciai sulla bocca.

Questo fu il fidanzamento. Non l’avevo baciata seguendo una determinazione cosciente, mi aveva spinto una pura commozione. Era accaduto senza che lo sapessi o lo volessi, ma non rimpiansi quel puro bacio poiché lei non spinse più verso di me il petto ansante, né mi tenne stretto a sé per l’ardente felicità. Le sue labbra accolsero le mie umilmente, come un gran dono. Gli altri tacevano. A un tratto si udì un timido rumore all’angolo della stanza. All’inizio sembrò un imbarazzato schiarirsi di voce, ma guardando meglio capimmo che Josef, nell’angolo, singhiozzava piano. Aveva posato le bottiglie e si era voltato, non volendo che vedessimo la sua sconveniente commozione, ma ognuno di noi sentiva calde negli occhi le sue stesse lacrime irrefrenabili. A un tratto la mano di Edith si mosse nella mia: «Lasciami un momento la tua mano!».

Non sapevo che cosa volesse, ma poi mi sentii infilare nel dito una cosa fredda e liscia: era un anello.

«Perché ti ricordi di me quando sarò lontana» disse scusandosi. Non guardai l’anello, presi la sua mano e la baciai.

Quella sera fui Dio: avevo creato il mondo e il mondo era pieno di bontà e di giustizia. Avevo creato un essere umano e la sua fronte brillava pura come il mattino e nei suoi occhi si rifletteva l’arcobaleno della felicità; aveva apparecchiato la tavola con ricchezza e abbondanza, fatto maturare la frutta, il vino e le vivande. Stupendamente disposti, questi testimoni della mia abbondanza mi si offrivano come doni sacrificali, venivano in piatti lucenti, in panieri traboccanti; il vino scintillava, i frutti rilucevano e s’offrivano dolci e saporiti alla mia bocca. Avevo creato la luce nella stanza e nel cuore degli uomini. Nei bicchieri brillava come un sole il lampadario, il bianco damasco della tovaglia splendeva come neve e io sentivo con orgoglio che gli uomini amavano la luce che emanava da me, e accettavo il loro amore e me ne inebriavo. Mi offrivano rispetto e gratitudine, e io accettavo il loro omaggio sotto forma di cibi e di bevande.

Quella sera ero Dio, ma non guardavo freddamente dal mio trono elevato la mia opera e le mie azioni; felice e mite sedevo in mezzo alle mie creature e i loro volti mi apparivano come attraverso il vapore argenteo delle mie nubi. Alla mia sinistra era seduto un vecchio; la grande luce della bontà che emanava da me aveva disteso le rughe della sua fronte aggrottata e dissipato le ombre che oscuravano i suoi occhi; avevo allontanato da lui la morte e lui parlava con la voce di un risorto, consapevole e grato del miracolo da me compiuto. Accanto a me sedeva una ragazza: era stata inerme, vincolata, oppressa, rinchiusa senza speranza nella propria infelicità, ma ora l’irradiava la luce della guarigione. Col soffio delle mie labbra l’avevo sollevata dall’inferno della paura fino al cielo dell’amore e il suo anello brillava nel mio dito come la stella mattutina. Davanti a lei sedeva un’altra ragazza, che sorrideva pure riconoscente, perché io avevo messo la bellezza nel suo viso e la fragranza dei suoi oscuri capelli intorno alla fronte luminosa. Tutti erano stati arricchiti e innalzati dal dono della mia presenza, tutti portavano negli occhi la mia luce; quando si guardavano ero io la luce del loro sguardo, quando parlavano tra loro ero io e io solo il senso delle loro parole, e anche quando tacevano io dimoravo nei loro pensieri. Poiché io e solo io ero il principio, il centro e l’origine della loro felicità; se si lodavano, lodavano me, se si amavano, consideravano me il creatore di tutto l’amore. E io sedevo in mezzo a loro, in mezzo alle mie opere, e vedevo come era bello essere buono con le mie creature e bevevo generosamente con il vino anche il loro amore, e gustavo con le vivande anche la loro felicità.

Quella sera fui Dio. Avevo calmato le onde dell’agitazione e tolto l’oscurità dai cuori, ma anche da me avevo allontanato la paura, la mia anima era tranquilla come non era mai stata in tutta la mia vita. Soltanto quando la sera finì e mi alzai da tavola, sentii in me una lieve tristezza, l’eterna tristezza di Dio il settimo giorno dopo aver compiuto la sua opera, e questa mia tristezza si specchiò su tutti i visi da cui la luce era sparita, poiché ora veniva l’addio. Eravamo tutti stranamente eccitati, come consapevoli che stava per finire qualcosa di incomparabile, una di quelle ore rare ed eteree che, simili a nuvole, non ritornano più. Anche a me dispiacque per la prima volta lasciare la ragazza; come un innamorato ritardavo il momento della separazione da colei che mi amava. Come sarebbe stato bello, pensavo, sedere un po’ accanto al suo letto, accarezzare ancora la delicata e timida mano, vedere il roseo sorriso della felicità che si illuminava! Ma era tardi. Così l’abbracciai rapidamente e la baciai sulla bocca. Sentii che tratteneva il respiro, come se avesse voluto custodire per sempre il calore del mio. Poi andai alla porta e il padre mi accompagnò. Ancora un ultimo sguardo, un saluto e poi me ne andai, libero e sicuro come sempre si va dopo un’opera compiuta e dopo un’azione meritoria.

Uscii nell’atrio, dove Josef mi aspettava con il mantello e la sciabola. Fossi andato via più presto, fossi stato meno riguardoso! Ma il vecchio non riusciva a staccarsi da me. Mi abbracciò ancora, ancora, mi accarezzò il braccio per ripetermi quanto mi era grato e quanto avevo fatto per lui. Adesso poteva morire in pace, la bambina sarebbe guarita, tutto sarebbe andato bene e questo solo grazie a me. Mi seccava sempre più sentirmi accarezzare e adulare in presenza del servitore, che aspettava pazientemente a capo chino. Avevo già stretto varie volte la mano al vecchio per congedarmi, ma lui ricominciava sempre da capo, e io, schiavo della mia compassione, non trovavo la forza di liberarmi, sebbene una voce indistinta mi dicesse: «Basta, è troppo!».

A un tratto udii dietro l’uscio una certa agitazione. Tesi l’orecchio; sembrava che nella stanza accanto ci fosse una lite, perché sentivo due voci contrastanti e riconobbi con spavento che erano Ilona e Edith. Pareva che una volesse qualcosa e l’altra cercasse di dissuaderla. Sentii distintamente le parole di Ilona «Ti prego, sta qui!» e l’irata risposta di Edith: «No, lasciami, lasciami!». Sempre più agitato tesi l’orecchio, incurante del cicalio del vecchio. Che cosa accadeva dietro quella porta, perché era cessata la pace, la mia pace, la pace divina di quel giorno? Che cosa voleva Edith così imperiosamente e che cosa l’altra cercava di impedire? Poi ecco quell’orrendo toc-toc, toc-toc delle stampelle. Per l’amor del cielo, non vorrà venirmi dietro senza l’aiuto di Josef! Ma già il rumore si avvicinava: toc-toc… destra, sinistra, toc-toc, destra, sinistra, destra, sinistra, involontariamente immaginavo il corpo oscillante: ora, ora dev’essere proprio accanto alla porta. Poi un colpo, un urto come se una massa pesante si fosse gettata contro la porta. Poi l’affanno di un grande sforzo e infine la maniglia, agitata violentemente, si abbassò.

Vista spaventosa! Appoggiata allo stipite, ansante dallo sforzo, ecco Edith. Con la sinistra si aggrappa al battente per non perdere l’equilibrio e nella destra tiene due stampelle. Dietro, Ilona disperata che cerca di sostenerla o trattenerla a forza. Ma gli occhi di Edith lampeggiano pieni di impazienza e d’ira: «Lasciami, lasciami, ti ho detto. Nessuno mi deve aiutare, posso fare da me».

E prima che Kekesfalva o il servitore se ne rendessero conto, accade l’incredibile. Edith, stringendo le labbra con uno sforzo immenso, gli occhi sbarrati e ardenti fissi su di me, si staccò di colpo dallo stipite, come un nuotatore abbandona la riva, per venirmi incontro da sola, senza stampelle. Nell’attimo della spinta ondeggiò come se stesse per cadere, ma subito alzò tutt’e due le mani, quella libera e quella con le stampelle, per ritrovare l’equilibrio. Poi strinse ancora le labbra, spinse avanti un piede tirandosi l’altro dietro, tentennando come una marionetta, e a quel movimento tutto il corpo si scosse. Eppure camminava! Camminava con gli occhi rivolti verso di me, veniva avanti come attaccata a fili invisibili, mordendosi le labbra e dolorosamente stravolta in viso. Camminava lanciata di qua e di là come una barca nella tempesta, è vero, ma camminava per la prima volta da sola senza stampelle, senza aiuto! Un miracolo della volontà doveva aver ridestato le sue gambe inerti. Nessun dottore mi poté mai spiegare come abbia potuto, quell’unica volta, strappare le gambe inerti alla rigidezza e alla debolezza, e io non posso descrivere come accadde, perché noi tutti fissavamo impietriti i suoi occhi estatici; persino Ilona dimenticò di seguirla e di sorvegliarla. Edith procede per pochi passi, come spinta da una tempesta interiore; non era questo un camminare, ma una specie di volo rasoterra, il volo esitante di un uccello dalle ali tarpate. Tuttavia la volontà, questo demone del cuore, la spingeva sempre più avanti. Mi era già vicina e già nel suo trionfo tendeva ansiosamente verso di me le braccia che fino ad allora avevano mantenuto l’equilibrio, e i lineamenti contratti si distendevano in un sorriso beato. Il miracolo era compiuto: ancora due passi, uno, uno solo, l’ultimo: quasi sentivo il respiro della sua bocca aperta al sorriso… quando accadde un disastro orribile. L’ansioso e violento movimento per cui, anticipando l’abbraccio conquistato, aveva allungato le braccia, le fece perdere l’equilibrio. Le ginocchia le cedettero come colpite da una falce. Cadde con gran fracasso vicino ai miei piedi e le stampelle strepitarono sul duro pavimento di pietra. Nel primo moto di orrore involontariamente indietreggiai invece di precipitarmi ad aiutarla. Ma quasi insieme Kekesfalva, Ilona e Josef erano accorsi a sollevarla. Edith gemeva. Incapace di guardare, sentii che tutti insieme la portavano via, sentii il singhiozzo soffocato della sua ira disperata e i passi strascicati che si allontanavano con cautela. In quel secondo si dissipò la nebbia dell’entusiasmo che mi aveva accecato per tutta la serata. In quell’attimo di luce interiore tutto mi apparve paurosamente chiaro: la poverina non sarebbe mai guarita. Il miracolo che tutti aspettavano da me non si era compiuto. Non ero più Dio, ma un povero omuncolo, che con la sua sciagurata debolezza non faceva che del male e con la sua compassione turbava e distruggeva. Tremendamente chiaro mi apparve anche il mio dovere: adesso oppure mai dovevo rimanerle fedele. Adesso oppure mai dovevo aiutarla, seguire gli altri, sedermi accanto al suo letto, calmarla, ingannarla, dirle che aveva camminato meravigliosamente bene, che certo sarebbe guarita! Ma non avevo più la forza per un inganno disperato. Fui sopraffatto dalla paura: paura degli occhi supplichevoli e ansiosi, paura dell’impazienza di quel cuore ardente, paura di quell’infelicità che non avevo la forza di sollevare. E senza riflettere su ciò che facevo, presi la sciabola e il mantello. Per la terza e ultima volta fuggii dalla casa come un assassino.


Un po’ d’aria adesso, solo un po’ d’aria! Mi sembra di soffocare. È l’aria della notte così opprimente sotto gli alberi o è l’effetto del vino? La camicia mi opprime: sbottono il colletto, vorrei buttar via il mantello che mi pesa tanto sulle spalle. Aria, un po’ d’aria! Sembra che il sangue voglia sprizzare dalle vene, tanto pulsa caldo e impetuoso e batte nelle orecchie. Toc-toc, toc-toc. È l’orrendo strepito delle stampelle o il martellio del sangue dietro le tempie? E perché corro così? Cos’è accaduto? Voglio sforzarmi di pensare cos’è accaduto. Voglio pensare con calma, pacatamente e non ascoltare più il toc-toc. Dunque: mi sono fidanzato… no, mi hanno fidanzato: io non volevo, non ci ho mai pensato, e ora sono fidanzato, sono legato… Ma no, non è vero… gliel’ho detto al vecchio, solo se guarisse, e non guarirà mai… La mia promessa vale solo se… non vale un bel niente. Non è accaduto nulla, proprio nulla. Ma perché allora l’ho baciata, l’ho baciata sulla bocca? Io non volevo… Ah, la compassione, la maledetta compassione! Con quella mi hanno sempre accalappiato, e ora sono prigioniero. Mi sono proprio fidanzato; c’erano tutti e due, il padre e l’altra e il servitore… e io invece non voglio, non voglio… cosa devo fare, pensiamo con calma! Ah, che orrore questo eterno toc-toc! Adesso mi rimarrà sempre nelle orecchie, mi inseguirà sempre con le stampelle… Ormai è una cosa irrimediabile, io l’ho illusa, ingannata e loro hanno ingannato me. Mi sono fidanzato. Mi hanno fidanzato.

Che succede? Perché gli alberi oscillano e si urtano? E le stelle… che male, che formicolio! Devo avere qualcosa negli occhi. E questo peso nella testa! Ah, che soffocamento! Bisogna che mi rinfreschi la fronte in qualche modo, allora potrò pensare. Oppure bere qualcosa per mandar via quest’impasto, quest’amaro in gola. Non c’era qui davanti sulla strada una fontana? Ci sono passato tante volte a cavallo! No, dev’essere ormai lontana, devo aver corso come un pazzo. Ecco perché mi battono le tempie e continuo a sentire questo terribile martello. Bere qualcosa bisogna, e forse allora potrò ritornare in me. Finalmente alle prime case basse vedo brillare da un’imposta semiaperta una lampada a petrolio. Sì, ora ricordo, è una piccola bettola di periferia, dove si fermano sempre i carrettieri la mattina per riscaldarsi col bicchierino. Chiedere là un bicchier d’acqua oppure togliermi quest’impasto dalla bocca con qualcosa… Senza riflettere, con l’avidità di un assetato spingo la porta.

L’odore asfissiante di pessimo tabacco mi viene incontro da quell’antro semibuio. In fondo il bancone dell’acquavite, davanti un tavolo e intorno dei braccianti che giocano a carte. Appoggiato al bancone, di spalle, un ulano scherza con l’ostessa. Sentendo la corrente d’aria, si gira e spalanca la bocca dallo spavento: si ricompone subito e si mette sull’attenti. Perché si spaventa così? Ah, probabilmente mi prende per il tenente d’ispezione e sa che da un pezzo dovrebbe essere in caserma. Anche l’ostessa sembra turbata, gli operai interrompono la partita. Qualcosa in me deve averli colpiti. Solo adesso, troppo tardi, capisco: è senza dubbio uno di quei locali frequentati solo dai militari di truppa e io, ufficiale, non dovrei entrarci. Istintivamente faccio per uscire.

Ma già l’ostessa si è premurosamente avvicinata e mi domanda che cosa desidero. Capisco che devo giustificarmi di essere capitato lì. «Non mi sento troppo bene» dico «mi potrebbe dare un po’ d’acqua minerale e uno slivovitz?».

«Subito, subito» e scompare. Voglio buttare giù quei due bicchieri al bancone, ma a un tratto la lampada comincia a ballare, le bottiglie sullo scaffale si muovono su e giù, il pavimento diventa molle sotto i piedi, fa l’altalena, e io vacillo. Qui bisogna sedersi, mi dico. Con le ultime forze che mi rimangono barcollo fino al tavolino vuoto, arriva l’acqua minerale e la mando giù d’un fiato. Fresca e buona, per un momento fa sparire quell’orrendo sapore: ora, subito l’acquavite e poi mi alzo. Ma non mi riesce, i piedi sembrano incollati al pavimento e in testa ho uno strano ronzio. Ordino un altro slivovitz: ancora una sigaretta, poi subito via.

Accendo la sigaretta. Poter rimanere un momento qui seduto, appoggiando la testa pesante alle mani e pensare, riflettere, ripassare nella mente una cosa dopo l’altra! Dunque: mi sono fidanzato… mi hanno fidanzato… ma questo vale solo se… no no, non si può tornare indietro, vale, vale… l’ho baciata sulla bocca, l’ho fatto di mia volontà. Ma l’ho fatto solo per calmarla e perché sapevo che non sarebbe mai guarita… È caduta come un sacco, non si può sposare una creatura simile, non è una vera donna, è… ma non mi lasceranno andare, no, non mi lasceranno più libero… il vecchio, il djinn, il djinn, con quel viso malinconico da buon borghese e gli occhiali d’oro, che si attacca a me e non permette che me ne liberi… continua ad attaccarsi al mio braccio e mi ripiglia, per la mia compassione, quella maledetta compassione. Domani ne parleranno in tutta la città, metteranno un avviso sul giornale, non si potrà più tornare indietro… Non sarebbe meglio preparare i miei, perché la mamma o il babbo non lo vengano a sapere dagli altri o dal giornale? Spiegar loro come e perché mi sono fidanzato, e che non c’è nessuna fretta, e che non lo volevo fare, ma solo per compassione mi sono lasciato trascinare… Ah, maledetta compassione! Al reggimento, poi, non lo capiranno… nessuno dei miei compagni. Che cosa disse Steinhübel a proposito di Balinkay? «Se uno si vende, si venda almeno a caro prezzo». Dio mio, che cosa penseranno! Neppure io riesco a capire bene come ho potuto fidanzarmi… con quella creatura disgraziata… E poi, quando lo verrà a sapere la zia Daisy, furba com’è, non si lascerà imbrogliare, né mettere la polvere negli occhi. È inutile parlare di nobiltà e di castelli: andrà subito a vedere nell’Almanacco di Gotha e dopo due giorni scoprirà che il Kekesfalva era prima Leopold Kanitz e che Edith è una mezza ebrea e per lei non c’è niente di più orribile di un’ebrea nella parentela… Con la mamma le cose andrebbero, le farebbe impressione il denaro – sei o sette milioni, ha detto… – ma io me ne infischio dei suoi quattrini, io non la sposo per tutto l’oro del mondo. L’ho promesso solo se guarirà, solo allora… ma come si fa a spiegare… nessuno al reggimento può sopportare il vecchio e in queste cose sono molto suscettibili… l’onore del reggimento, lo so… non l’hanno perdonata nemmeno a Balinkay, hanno detto ridendo di lui che si è venduto… a quella vecchia mucca olandese. E poi, quando vedranno le stampelle! No no, è meglio che a casa non scriva niente, per ora nessuno deve saperlo, nessuno, non voglio farmi schernire da tutta la mensa! Come faccio a cavarmela? Non sarebbe meglio andare in Olanda con Balinkay? Giusto… non ho ancora scritto che rifiuto, posso partire per Rotterdam quando mi pare. Condor se la caverà. È lui che mi ha messo in questo imbroglio… troverà il modo di accomodare le cose, è sua la colpa di tutto… È meglio che ci vada subito e gli dica chiaro e tondo… che io proprio non posso… Che orrore vederla cadere là come un sacco di cenci! Non si può sposare una creatura così… Glielo dirò che io me ne vado… che voglio andarmene subito. Olà! Vettura, vettura! Dove? Florianigasse… che numero era? Florianigasse, 97… Presto, presto, avrai una buona mancia, ma presto! Frusta i cavalli! Ah, eccoci, riconosco la catapecchia dove abita, la riconosco quella sudicia e odiosa scala a chiocciola. Ma che fortuna che sia così ripida! Ah, ah! Non può venirmi dietro con le sue stampelle, non può salire, qui almeno sono al sicuro dal toctoc… Come? quella sciattona di donna è ancora sulla porta? Passa lì tutto il suo tempo quella sudiciona d’una boema?

«Il dottor Condor è in casa?».

«No, ma entri pure, viene subito».

Sediamoci e aspettiamo. Bisogna aspettare sempre… non è mai in casa. Dio mio, basta che la cieca non venga dentro! Adesso non la potrei sopportare, i miei nervi non resistono a quest’eterno aver riguardo… Santo cielo, eccola che viene… sento il suo passo nella stanza accanto… no, sia lodato il cielo, non può esser lei, perché non ha il passo così sicuro, ci dev’essere un altro che cammina e parla… Ma questa voce la conosco… come? Come mai? Questa è la voce della zia Daisy, e… ma come è possibile? Come hanno fatto ad arrivare anche zia Bella, la mamma, e mio fratello, e mia cognata? Che sciocchezza! Impossibile! Io sono qui ad aspettare da Condor nella Florianigasse… Nessuno dei miei lo conosce, perché si sarebbero dati appuntamento qui? Eppure sono loro, riconosco le voci, quella stridula della zia Daisy… Per amor di Dio, dove nascondermi? Si avvicinano sempre di più… ora si apre la porta… si è aperta da sola, si spalancano i battenti e… orrore… eccoli tutti in semicerchio come davanti al fotografo, che mi guardano, la mamma col vestito nero di taffettà e la ruche bianca che aveva alle nozze di Ferdinand, e la zia Daisy con le maniche a sbuffo e l’occhialino d’oro sull’arrogante naso appuntito, quel naso antipatico che non potevo soffrire fin da quando avevo quattro anni! Mio fratello in frac… come mai il frac nel pomeriggio? E mia cognata, Franzi, col suo viso grasso e tozzo. Orrore! Tutti mi stanno a guardare e la zia Bella sorride maliziosa come se stesse in attesa… tutti in semicerchio come a un ricevimento, tutti aspettano… Che diavolo aspettano?

«Mi congratulo» dice ora mio fratello venendomi incontro con aria solenne, e vedo che ha in mano il cappello a cilindro… mi sembra di sentire un’aria beffarda nella sua voce… e «mi congratulo… mi congratulo!» fanno eco gli altri annuendo… Ma come diavolo fanno a saperlo e come mai sono tutti riuniti? La zia Daisy ha persino litigato con Ferdinand… e io non ho detto nulla a nessuno. «Congratulazioni, perbacco! Bravo, bravo… sette milioni, che bel colpo! Bravissimo! Sette milioni, ce n’è anche per tutta la famiglia» dicono in coro ridendo. La zia Bella schiocca le labbra: «Benissimo! Allora Franzi potrà continuare a studiare. Un partito eccellente!».

«Dev’essere anche nobile» dice belando mio fratello dietro al cilindro, e già la zia Daisy strilla come una cacatua: «Quanto a questo, staremo a vedere!». E adesso la mamma si avvicina e mormora timidamente: «Ma ce la vuoi presentare la tua sposa?». Presentare? Ci mancherebbe anche questa, che tutti vedessero le stampelle e il bel lavoro che ho fatto con la mia stupida compassione… me ne guarderò bene… ma poi… come potrei presentarla? Siamo dal dottor Condor nella Florianigasse, al terzo piano… Quella povera disgraziata non può certo salire gli ottanta gradini. Ma perché ora si voltano tutti come se accadesse qualcosa nella stanza accanto? Sento anch’io una corrente d’aria alle spalle… qualcuno deve aver aperto la porta. Arriva anche qualcun altro? Sì, sento un rumore… dalle scale si sente gemere, stridere, scricchiolare qualcosa… c’è qualcuno che si muove e si tira con forza e ansima nel salire… toc-toc, toc-toc… Per l’amor di Dio, non sarà mica lei che sale fin quassù! Non mi farà vergognare così con le sue stampelle! Sprofonderei sottoterra di fronte a tutto il branco che mi schernisce… Orrore! È proprio lei, non può essere che lei! Toc-toc, toc-toc… conosco questo rumore… toc-toc, toc-toc, sempre più vicino… eccola già su… sarà meglio chiudere la porta a chiave. Ma mio fratello ha già preso il cilindro e si inchina voltandosi verso quel toc-toc… ma davanti a chi si inchina così profondamente? A un tratto scoppiano tutti in una risata tanto forte da far tremare i vetri: «Ah ecco, ecco, ecco! Ah ah! Ecco come sono i sette milioni, i sette milioni, ah ah! E le stampelle sono comprese nella dote, ah ah!».

Mi sveglio di soprassalto. Dove sono? Mi guardo attorno sgomento. Devo aver dormito, essermi addormentato in quella misera bettola. Mi guardo intorno vergognandomi un po’. Se ne saranno accorti? L’oste asciuga tranquillamente i bicchieri, l’ulano continua a mostrarmi la larga schiena vigorosa. Forse non si sono accorti di niente. Devo aver sonnecchiato un minuto o due al massimo, perché il mozzicone della sigaretta è ancora acceso nel portacenere. Quell’orrendo sogno dev’essere durato appena un minuto o due, ma ha dissolto tutte le vampate di calore, tutta la nebbia. Finalmente vedo con fredda chiarezza ciò che è successo. Via, via subito da questa bettola! Faccio tintinnare il denaro sul tavolo, vado alla porta, e subito l’ulano si mette sull’attenti. Noto lo sguardo stupito degli operai che giocano a carte e penso: “Appena chiusa la porta cominceranno a parlare di quell’originale di un ufficiale e tutti da oggi in poi rideranno alle mie spalle. Tutti, tutti, tutti, e nessuno avrà compassione della vittima della propria compassione”.


Adesso dove vado? Ovunque, ma non a casa. Non in quella stanza vuota, dove rimarrei solo con questi pensieri orrendi! Meglio bere ancora una bibita fredda, forte, perché di nuovo sento in bocca quell’odioso sapore di bile. Forse sono i pensieri che vorrei sputare… ah, poter mandare via, bruciare, attutire, annegare tutto quanto! Com’è orribile questa sensazione! In città dunque! To’, guarda! Il caffè in piazza del Municipio è ancora aperto. Si vede brillare la luce tra le fessure delle tende. E ora bere, bere!

Entro e vedo dalla porta che sono ancora tutti intorno al tavolo: Ferencz, Jozsi, il conte Steinhübel, il medico del reggimento, tutta la brigata. Ma perché Jozsi mi guarda così costernato, perché urta col gomito il suo vicino, e perché mi guardano tutti in quel modo? Perché la conversazione si interrompe? Stavano proprio discutendo animatamente e gridavano tanto che li sentivo da fuori; adesso, appena mi vedono, si ammutoliscono, come imbarazzati. Dev’esserci qualcosa che non va.

Non posso più tornare indietro, ormai mi hanno visto. Così mi avvicino ostentando disinvoltura. Non mi sento a mio agio e non ho voglia di chiacchiere; e poi… sento nell’aria una certa tensione. Di solito fanno un cenno di saluto con la mano o urlano un “ciao” che rintrona nella stanza come una cannonata, ma oggi stanno là a sedere, confusi come scolaretti colti in fallo. Nel mio stupido imbarazzo dico prendendo una sedia: «Permettete?».

Jozsi mi guarda stupito. «Ma, che ne dite?» dice rivolto agli altri. «Se permettiamo? Avete mai visto cerimonie simili? Hofmiller ne ha già avute per oggi di cerimonie!».

Dev’essere qualche scherzo di quel ragazzaccio maligno, perché gli altri ridono scioccamente o nascondono un sorriso malizioso. Eh sì, gatta ci cova! Di solito, quando qualcuno di noi entra dopo mezzanotte, chiedono con tanti particolari da dove viene e perché, e condiscono lo scherzo con grasse supposizioni. Oggi nessuno mi dice una parola e tutti sono maledettamente imbarazzati. Devo essere capitato nel loro comodo letargo come un sasso in un pantano. Finalmente Jozsi si appoggia all’indietro, ammicca con l’occhio come per prender la mira, poi chiede: «Dunque, si possono fare le congratulazioni?».

«Congratulazioni… di che?». Sono talmente sorpreso che non capisco davvero che cosa voglia dire.

«Andiamo! Il farmacista, che è andato via proprio adesso, ce l’ha raccontato: il maggiordomo gli ha detto che ti sei… che ti sei fidanzato con… con… be’, diciamo, con la signorina del castello».

Adesso tutti mi fissano. Uno, due, tre, quattro, cinque, sei paia d’occhi fissano la mia bocca; so che, se adesso confermo, scoppierà all’istante un uragano di spiritosaggini, di scherni, di derisioni, di congratulazioni ironiche. No no, è impossibile dire di sì. Impossibile con questi allegri burloni.

«Che sciocchezza!» brontolo per cavarmi d’impaccio. Ma questa difesa elusiva non basta; il buon Ferencz, sinceramente curioso, mi batte sulla spalla: «Di’, Toni, ho ragione io, che non è vero?».

L’intenzione del bravo ragazzo era buona, ma non avrebbe dovuto rendermi così facile quel “no”. Mi sento preso da un immenso schifo per quella curiosità divertita, grossolana. Sento che sarebbe assurdo spiegare al tavolo del caffè quello che non so spiegare neppure a me stesso. Senza riflettere dico irritato: «Non è vero niente».

Per un momento c’è silenzio. Si guardano sorpresi e persino un po’ delusi. Evidentemente ho rovinato il loro divertimento. Ma Ferencz appoggia con orgoglio i gomiti sul tavolo e urla trionfante: «Ve l’avevo detto io! Conosco Hofmiller come le tasche dei miei pantaloni, l’ho detto subito che era una bugia, un’indecente bugia del farmacista. Gliene dirò quattro domani a quel fanfarone, può darla a bere agli altri ma non a noi! Domani lo rimetto a posto io, con due schiaffi solenni. Che si crede? Di punto in bianco venire a screditare un galantuomo? Andare a blaterare con quella linguaccia una storia simile su uno di noi? Ma vedete, io l’ho detto subito, Hofmiller certe cose non le fa. Non vende le sue gambe diritte per un monte di soldi!».

Si volta verso di me e mi batte la manona pesante sulle spalle, pieno di bontà e di amicizia.

«Davvero, Toni, sono maledettamente contento che non sia vero. Sarebbe stato un disonore per te, per noi, per tutto il reggimento».

«E che razza di disonore!» aggiunge il conte Steinhübel.

«Proprio la figlia del vecchio strozzino, che a suo tempo ha rovinato il povero Uli Neuendorff con quella storia delle cambiali. È già uno scandalo che gente simile si possa arricchire, comprare castelli e titoli nobiliari. Si capisce che gli piacerebbe pescare uno di noi per sua figlia! Quella canaglia! Lo sa lui, perché mi evita sempre quando mi incontra per strada».

Nel tumulto crescente, Ferencz si eccita sempre di più. «Quel mascalzone del farmacista! Perbacco, avrei proprio voglia di andargli a suonare il campanello di notte e dargli subito due begli schiaffoni! Che sfacciato! Solo perché sei andato un po’ di volte in quella casa, inventare un’indegna bugia!».

Adesso si unisce alla conversazione anche il barone Schönthaler, magro e aristocratico come un levriero: «Sai, Hofmiller, non ho mai voluto immischiarmi nei fatti tuoi – chacun à son goût! – ma a dire la verità, non mi è mai piaciuto fin dal primo momento sentir dire che andavi così spesso lassù. Noi dobbiamo sempre badare a chi sono coloro che onoriamo della nostra presenza. Io non so che affari abbia fatto e non mi riguarda, non vado a rivedere i conti di nessuno, ma ognuno di noi deve sempre mantenere una certa riservatezza. Vedi ora come possono nascere di punto in bianco i pettegolezzi. Non bisogna avvicinarsi alla gente che non si conosce bene. Dobbiamo avere a che fare solo con le cose pulite; ci si può sporcare anche solo sfiorando il sudiciume. Dunque siamo ben contenti che tu non ti sia fatto accalappiare».

Parlano tutti insieme con grande eccitazione, scagliandosi contro il vecchio, andando a rimestare le più brutte dicerie, burlandosi di quel “mostro” della figlia; e continuamente qualcuno si volta verso di me e mi loda perché non mi sono lasciato accalappiare da “quella gente”. E io… io sto lì muto, a fissare il vuoto; le loro odiose lodi mi torturano al punto che avrei voglia di mettermi a urlare “Chiudete quelle boccacce!” oppure: “Sono io il mascalzone! Il farmacista vi ha detto la verità; non è lui che ha mentito: sono io il vile e miserabile bugiardo!”. Ma so che è troppo tardi, troppo tardi per tutto; ormai non posso più smentire niente. Me ne sto lì, muto, guardando davanti a me, con la sigaretta spenta tra i denti, crudelmente consapevole dell’infame tradimento verso una povera innocente che commetto con il mio silenzio. Ah, poter sprofondare sottoterra, annientarsi, distruggersi! Non so dove guardare, non so dove mettere le mani che con il loro tremito potrebbero tradirmi. Prudentemente le avvicino a me e stringo le dita fino a provare dolore, per dominare in qualche modo la tensione interna.

Ma nel momento in cui le dita si stringono convulsamente, sento fra queste qualcosa di duro, di strano. Tasto senza volere: è l’anello che Edith arrossendo mi ha messo al dito qualche ora prima, l’anello di fidanzamento che ho ricevuto e accettato. Non ho la forza di strapparmi dal dito il luccicante testimone della mia menzogna. Così, con vile gesto da ladro, giro l’anello per nascondere la pietra, prima di fare con la mano un cenno di saluto ai compagni.


La piazza del Municipio splendeva alla luce della luna con il biancore di un ghiacciaio, disegnando ogni angolo del lastrico e ogni linea delle case fino al culmine dei tetti. La stessa gelida chiarezza era dentro di me. Non avevo mai pensato in modo così limpido come in quel momento: sapevo quello che avevo fatto e quale fosse il mio dovere. Alle dieci mi ero fidanzato e tre ore dopo avevo vilmente negato il mio fidanzamento. Di fronte a sette testimoni, il capitano di cavalleria, due tenenti, due sottotenenti, il medico militare e un allievo ufficiale del mio reggimento, con l’anello al dito, avevo lasciato che mi lodassero per la mia infame bugia. Avevo compromesso a tradimento una giovane che mi amava con vera passione, un essere sofferente, impotente, senza sospetti. Avevo lasciato insultare suo padre senza oppormi, e permesso che si chiamasse spergiuro un estraneo che aveva detto la verità. Domani tutto il reggimento avrebbe saputo il mio disonore e tutto sarebbe finito per me. Gli stessi che oggi mi battevano fraternamente sulla spalla mi avrebbero negato il saluto. Quale bugiardo svergognato, non avrei più potuto portare le spalline e nemmeno tornare tra quelli che avevo tradito, calunniato: persino per Balinkay ero un uomo finito. Quei tre minuti di viltà avevano annientato la mia vita; non c’era per me altra scelta che un colpo di rivoltella.

Già a quel tavolo mi ero reso conto chiaramente che potevo salvare il mio onore in un modo solo; ciò che adesso meditavo aggirandomi per le strade era semplicemente la forma dell’esecuzione. I pensieri si ordinavano chiari nella mia mente come se la luce della luna mi fosse penetrata nel cervello, e indifferente, come se si trattasse di smontare una carabina, preparavo le ultime due o tre ore della mia vita. Sbrigare tutto con ordine, non dimenticare, non trascurare nulla. Prima una lettera ai genitori per scusarmi del dolore che ero costretto a dar loro; poi scrivere a Ferencz pregandolo di non sfidare il farmacista, perché la mia morte risolveva tutta la faccenda. Una terza lettera al colonnello con la preghiera di soffocare ogni pubblicità. La sepoltura preferibilmente a Vienna, nessuna rappresentanza del reggimento, né corone. Due parole a Kekesfalva, molto brevi, perché assicurasse a Edith che l’amavo di cuore e non pensasse male di me. Poi a casa, mettere tutto in ordine in modo impeccabile, annotare i debitucci su un foglio, dare l’ordine di vendere il mio cavallo per coprire le eventuali pendenze. Non ho niente da lasciare in eredità. L’orologio e la poca biancheria devono andare al mio attendente. Ah, sì l’anello e il portasigarette d’oro vorrei rimandarli al signor von Kekesfalva.

Cosa c’è ancora? Ah, già: bruciare le due lettere di Edith, bruciare tutte le lettere e le fotografie. Non lasciare nulla di me, nessun ricordo, nessuna traccia.

Scomparire senza dare nell’occhio, così come sono vissuto. Tutto questo richiede un lavoro di due o tre ore, perché ogni lettera deve essere scritta con cura, affinché nessuno possa attribuire il mio atto a paura o squilibrio mentale. Poi l’ultima cosa, la più facile: mettersi a letto, tirarsi due o tre coperte sulla testa e metterci sopra anche il piumino, perché nessuno dalle stanze vicine o dalla strada senta la detonazione: così fece a suo tempo Felber, il capitano di cavalleria. Si sparò a mezzanotte; nessuno sentì nulla e solo la mattina lo trovarono con il cranio fracassato. Sotto le coperte poi premere la canna proprio vicino alla tempia. La mia rivoltella è sicura, per caso l’altro giorno ho unto l’otturatore, e so di avere la mano ferma.

Mai in vita mia, ripeto, ho predisposto qualcosa in modo più chiaro, più preciso, più esatto di come feci la notte della mia morte. Tutto il programma era regolato come in un ufficio del registro e il tempo suddiviso fino al minuto, quando, dopo aver passeggiato per un’ora apparentemente senza meta, arrivai in caserma. Il mio passo era rimasto perfettamente tranquillo e il mio polso regolare e lo notai con un certo orgoglio, sentendo con quanta sicurezza la mano infilava la chiave nella porticina di cui ci servivamo noi ufficiali dopo mezzanotte. Anche al buio imbroccai subito la piccola serratura. Ora, attraversare il cortile e salire le tre scale. Poi rimarrò solo con me stesso e potrò iniziare e finire. Ma mentre dal cortile illuminato dalla luna mi avvicino all’ombra della scala, vedo qualcuno che si muove. Accidenti, penso fra me, è un camerata che mi vorrà salutare e forse attaccare bottone! Ma un momento dopo riconosco con dispiacere le larghe spalle del colonnello Bubenčič, il mio comandante in capo, che solo pochi giorni prima mi aveva conciato per le feste. Sembra che si sia fermato apposta sotto il portone, e so che non gli piace che la sua gente rientri tardi. Ma al diavolo, ormai non me ne importa più! Domani andrò a rapporto da qualcun altro. Così continuo a camminare come se non l’avessi visto, ma eccolo uscire dall’ombra. La sua voce stridula mi investe: «Tenente Hofmiller!».

Vado avanti e mi fermo sull’attenti. Mi squadra da capo a piedi. «Ultima moda dei signorini portare il mantello mezzo aperto! Credete di poter girare dopo mezzanotte come le scrofe che lasciano ciondolare i capezzoli fino a terra? Presto andrete in giro anche con i calzoni sbottonati. Non lo permetto; anche dopo mezzanotte i miei ufficiali devono essere in ordine. Capito?».

Batto i tacchi correttamente. «Signorsì, signor colonnello!».

Con uno sguardo sprezzante si gira senza salutarmi verso la scala con la sua schiena larga e massiccia illuminata dalla luna. D’un tratto mi angustia il pensiero che l’ultima parola che sento debba essere un rimprovero e con mia sorpresa, involontariamente, quasi obbedendo a una spinta del mio corpo faccio qualche passo affrettato e gli corro dietro. So bene che è assurdo: perché tentare di spiegare le cose a una testa dura, proprio un’ora prima di morire? Ma quest’assurda incoerenza si riscontra in tutti i suicidi; dieci minuti prima di essere cadaveri, cedendo alla vanità e volendo lasciare la vita (quella vita che non vivranno mai più) in perfetta pulizia, si fanno la barba (per chi?), si mettono la biancheria pulita (per chi?), prima di spararsi una pallottola in testa; ricordo anche di aver sentito parlare di una signora che si truccò, si fece pettinare i capelli e si profumò con l’essenza di Coty più costosa prima di buttarsi dal quarto piano. Solo questo sentimento razionalmente inspiegabile mise in moto i muscoli delle mie gambe, e se corsi per raggiungere il colonnello non fu per paura della morte – devo insistere su questo punto – o per improvvisa paura, ma soltanto per non scomparire nel nulla in modo disordinato e indecoroso.

Il colonnello doveva aver sentito i miei passi, perché si girò bruscamente e i suoi piccoli occhi scrutatori mi fissarono sorpresi sotto le folte sopracciglia. Evidentemente non poteva concepire il fatto inaudito che un ufficiale subalterno osasse corrergli dietro senza permesso. Mi fermai a due passi da lui, feci il saluto e, sostenendo tranquillo il suo sguardo minaccioso, dissi con una voce che doveva essere pallida come il chiaro di luna: «Potrei parlare due minuti con il signor colonnello?».

Le sopracciglia folte si distesero in un arco di sorpresa: «Come? Adesso? All’una e mezza di notte?». Mi fissa. Certo, fra un momento mi investirà o mi manderà a rapporto, ma qualcosa nel mio viso deve renderlo inquieto. Gli occhi penetranti mi fissano per uno o due minuti. Poi brontola: «Saranno belle cose! Come vuoi… Via, vieni su da me e sbrigati!».


Il colonnello Svetozar Bubenčič, che seguivo come un’ombra per scale e corridoi a malapena illuminati dalle lampade a petrolio, vuoti e insieme impregnati dell’odore di molti uomini, era un pignolo al cento per cento e il più temuto dei nostri superiori. Gambe corte, collo tozzo, fronte bassa, nascondeva sotto le folte sopracciglia occhi incavati, ardenti come un fuoco coperto, che raramente si vedevano scintillare. Il corpo vigoroso e l’andatura pesante, massiccia, rivelavano la sua origine contadinesca (veniva dal Banato), ma con quella fronte bassa da bufalo e quella testa dura come il ferro era lentamente e ostinatamente salito fino al grado di colonnello. Per la sua assoluta mancanza di cultura, per le espressioni rudi e offensive che usava parlando e rimproverando, per i suoi modi poco decorosi, il ministero da anni lo trasferiva continuamente da una guarnigione di provincia all’altra, ed era risaputo nelle alte sfere che avrebbe ricevuto il congedo prima dei galloni da generale. Tuttavia, insignificante e volgare com’era, in caserma e in piazza d’armi nessuno lo eguagliava. Conosceva ogni minimo paragrafo del regolamento come un puritano scozzese conosce la Bibbia, e per lui non erano regole elastiche da poter adattare a propria discrezione, come avrebbe fatto uno più colto di lui, ma quasi comandamenti religiosi, il cui senso o controsenso un soldato non doveva discutere. La sua vita era dedita al servizio militare come i fedeli al servizio di Dio: non gli importava delle donne, non fumava, non giocava; in vita sua era forse andato una volta a teatro o a un concerto e, come il suo imperiale comandante in capo, Francesco Giuseppe, non aveva mai letto altro che il regolamento del servizio e il giornale dell’esercito. Per lui non esisteva altro sulla terra che l’esercito imperiale e reale, nell’esercito solo la cavalleria e nella cavalleria soltanto gli ulani e tra gli ulani un reggimento solo, il suo. Che in questo suo reggimento tutto dovesse andare meglio che in qualsiasi altro era il senso della sua vita.

Un uomo dalla visione limitata è già di per sé difficile da sopportare dovunque sia investito di un potere, ma è più insopportabile che mai nell’esercito. Poiché il servizio militare si compone di mille prescrizioni eccessivamente meticolose e perlopiù antiquate e fossili che soltanto un ostinato pignolo sa a memoria e solo un pazzo ne esige l’ubbidienza alla lettera, nessuno in caserma si sentiva mai sicuro di fronte a questo fanatico del sacrosanto regolamento. La sua corpulenta persona a cavallo personificava l’altezza militare; a tavola troneggiava con i suoi occhi acuti come spilli; era il terrore delle cantine e della cancelleria; un freddo vento di paura precedeva ovunque il suo passaggio e quando il reggimento si allineava per l’ispezione e Bubenčič avanzava lentamente sul suo tozzo baio, con la testa un po’ bassa come un toro prima del colpo, ogni movimento si irrigidiva nelle file quasi fossero già di fronte all’artiglieria nemica e fossero in batteria nell’atto di prendere la mira. Si sapeva che a ogni momento sarebbe potuto giungere il primo colpo inevitabile, irresistibile, e nessuno poteva prevedere se non sarebbe toccato proprio a lui. Persino i cavalli stavano rigidi, non un orecchio vibrava, né uno sperone tintinnava, il respiro pareva sospeso. E godendo evidentemente del terrore che emanava da lui, il tiranno avanzava con tutto comodo, scrutando l’uno dopo l’altro con quel suo sguardo attento, a cui niente sfuggiva. Quello sguardo metallico vedeva ogni cosa, scopriva il berretto troppo basso di un dito, il bottone lustrato male, la macchia di ruggine sulla sciabola, lo schizzo di fango sul cavallo e, non appena scorgeva la più piccola irregolarità, scoppiava un temporale o meglio un vero torrente di improperi. Sotto l’attillato colletto dell’uniforme gli si gonfiava, apoplettico, il pomo d’Adamo, tanto da sembrare un improvviso tumore. La fronte sotto i capelli rasati diventava rossa come una barbabietola e grosse vene azzurre gli coprivano le tempie. E poi scoppiava la sua voce rauca e stridula, rovesciando torrenti d’invettive sulla vittima innocente o colpevole, e talvolta la volgarità delle sue espressioni diventava tanto penosa che gli ufficiali irritati guardavano a terra, vergognandosi per lui.

La truppa lo temeva come il diavolo personificato, perché per ogni piccolezza distribuiva punizioni e talvolta, nella furia, era capace di far assaggiare, sul viso dei soldati semplici, la durezza del suo pugno. Io stesso vidi una volta un ulano ruteno nella stalla, mentre la “rana gonfia” (lo chiamavano così perché il suo collo grasso nell’ira si gonfiava fin quasi a scoppiare) infuriava nel recinto vicino, cominciare a pregare con labbra tremanti. Bubenčič perseguitava i poveri ragazzi fino all’esaurimento, li picchiava, faceva loro ripetere gli esercizi con il fucile fino a spezzargli le braccia, e montare cavalli restii finché non vedeva scorrere il sangue sui pantaloni. Eppure, cosa strana, quelle povere vittime di contadini nel loro mondo ottuso e spaurito amavano il tiranno più di altri ufficiali meno esigenti, che li tenevano a distanza. Qualche istinto sembrava dir loro che tale severità emanava da una volontà ostinata e chiusa di regolare le cose secondo un ordine stabilito da Dio. Inoltre, quei poveri diavoli si consolavano vedendo che anche noi ufficiali non eravamo trattati meglio, dato che chiunque accetta facilmente la più tremenda misura disciplinare non appena sa che colpisce con la stessa durezza le spalle del vicino. La giustizia livella misteriosamente la prepotenza e spesso i soldati si compiacevano nel ripetere la storia del giovane principe W., imparentato con l’altissima casa imperiale, che credeva di poter pretendere ogni specie di privilegi, mentre Bubenčič gli aveva appioppato spietatamente quindici giorni di arresti come a un qualunque figlio di contadino. Invano le eccellenze avevano telefonato da Vienna: Bubenčičnon condonò neppure un giorno di punizione all’alto delinquente e questa ostinazione gli costò allora l’avanzamento. Cosa ancor più strana, persino noi ufficiali non potevamo evitare di sentire un certo affetto per lui. Anche noi eravamo colpiti dalla sua ottusa e inesorabile onestà e soprattutto dalla sua assoluta solidarietà cameratesca. Proprio come lui non tollerava un granello di polvere sull’uniforme, o uno schizzo di fango sulla sella dell’ultimo soldato, così non tollerava la più piccola ingiustizia; considerava ogni scandalo nel reggimento come un attentato al proprio onore. Noi appartenevamo a lui e sapevamo benissimo che, se uno di noi avesse commesso qualche marachella, non poteva far altro di meglio che andare di corsa da lui. Prima doveva aspettarsi una tremenda ramanzina, ma poi Bubenčič si sarebbe messo nei suoi panni per tirarlo fuori dai guai. Quando si trattava di ottenere un avanzamento o un anticipo sul fondo ufficiali in favore di qualcuno indebitato, ci si metteva d’impegno, andava al ministero e con la sua testa dura riusciva ad averlo. Nonostante tutte le arrabbiature e le seccature, noi sentivamo in un angolo nascosto nel nostro cuore che questo contadino del Banato, nel suo modo goffo e ottuso, difendeva più fedelmente e più onestamente dei grandi nobili il senso e la tradizione dell’esercito, quella gloria invisibile di cui noi ufficiali subalterni malpagati vivevamo nel nostro intimo più che nel nostro stipendio.

Era dunque il nostro colonnello Svetozar Bubenčič, l’aguzzino del nostro reggimento, quello dietro cui adesso salivo le scale; e con la stessa virile ottusità e onorevole onestà con cui ci era stato alle costole avrebbe poi fatto i conti con se stesso. Quando nella campagna serba, dopo il disastro di Potiorek, solo quarantanove ulani del nostro famoso reggimento riuscirono a salvarsi attraversando la Sava, lui rimase fino all’ultimo sulla riva nemica e poi, di fronte alla spaventevole ritirata, che considerava vergognosa per l’onore dell’esercito, fece quello che pochi dei comandanti e degli alti ufficiali della guerra mondiale fecero dopo la sconfitta: prese la sua pesante rivoltella d’ordinanza e si sparò, per non essere testimone della caduta dell’Austria, che lui nella sua ottusità aveva profeticamente intuito alla terribile visione di quel reggimento in fuga.


Il colonnello aprì la porta. Entrammo nella sua camera, che per la spartana sobrietà somigliava piuttosto a quella di uno studente: un letto da campo di ferro – non voleva assolutamente dormire meglio di Francesco Giuseppe nella Hofburg – due stampe a colori, l’imperatore a destra, a sinistra l’imperatrice, quattro o cinque fotografie modestamente incorniciate, che ricordavano ispezioni o serate d’addio del reggimento, due sciabole incrociate e due pistole turche: tutto lì. Nessuna poltrona, nessun libro, solo quattro sedie impagliate e un tavolo spoglio.

Bubenčič si tirò i baffi con forza una volta, due volte, tre volte. Conoscevamo tutti questo movimento a scatti, che era per lui il segno visibile di una pericolosa impazienza. Finalmente brontolò ancora ansimante, senza offrirmi una sedia: «Adesso parla senza tiritere! Chiaro e tondo: problemi di soldi o storie di donne?».

Mi era difficile parlare stando in piedi e inoltre mi sentivo troppo esposto nella viva luce al suo sguardo impaziente. Così protestai subito che non si trattava di denaro.

«Allora storie di donne! Ancora! Non avete mai pace! Come se non vi fossero abbastanza donne con cui va tutto liscio! Ma adesso avanti e senza farla lunga: di che si tratta?».

Raccontai con la massima brevità che mi ero fidanzato quel giorno con la figlia del signor von Kekesfalva e che tre ore dopo avevo semplicemente negato il fatto. Ma lui non doveva credere che cercassi di attenuare il disonore del mio modo di agire; al contrario, ero solo venuto per comunicare a lui, mio superiore, che ero ben consapevole delle conseguenze che dovevo dedurre come ufficiale dalla mia condotta scorretta. Sapevo quale era il mio dovere e l’avrei assolto.

Bubenčič mi fissò senza capire. «Che stupidaggini stai dicendo? Disonore? Conseguenze? Ma come, e perché? Non c’è proprio niente di male. Dici che ti sei fidanzato con la figlia von Kekesfalva? L’ho vista una volta. Be’ tutti i gusti sono gusti! È una persona proprio nata male, deforme, non è vero? E poi ci hai ripensato, immagino. Non c’è nulla di male. Altri l’hanno già fatto e non sono diventati per questo dei mascalzoni. Oppure…» si fece più vicino «ti sei forse divertito con lei e ora le cose vanno male? Allora certo sarebbe una brutta faccenda».

Ero seccato e mi vergognavo. Mi esasperava il tono leggero, facile, forse voluto con cui fraintendeva tutto. Così battei di nuovo i tacchi.

«Mi permetta, signor colonnello, di osservare: ho detto questa volgare bugia, che non ero fidanzato, davanti a sette ufficiali del reggimento, al nostro tavolo nel caffè, ho mentito ai miei camerati per viltà e per imbarazzo. Domani il tenente Hawliczek sfiderà il farmacista che gli ha dato la notizia, e tutta la città saprà che io ho detto una menzogna al tavolo degli ufficiali e che mi sono comportato con disonore».

Mi fissò colpito. Finalmente il suo lento pensiero si era messo in moto. Il viso si andò rannuvolando.

«Dove è successo questo?».

«Al caffè, al nostro tavolo».

«Davanti ai compagni? Hanno sentito tutti?».

«Signorsì».

«E il farmacista sa che tu hai mentito?».

«Lo saprà domani, lui e tutta la città».

Il colonnello attorcigliava e tirava violentemente i suoi grossi baffi, come se li volesse strappare. Si vedeva che un pensiero lavorava dietro la sua fronte bassa. Cominciò a camminare su e giù arrabbiato con le mani dietro la schiena, una volta, due volte, cinque volte, dieci volte, venti volte. Il pavimento scricchiolava leggermente sotto quel duro passo e gli speroni tintinnavano. Alla fine si fermò davanti a me: «E tu cosa vuoi fare?».

«Non c’è che una via d’uscita. Il signor colonnello lo sa. Sono venuto solo per congedarmi e per pregarla di aver cura che tutto succeda in silenzio e col minor chiasso possibile. Nessun disonore deve cadere sul reggimento per colpa mia!».

«Stupidaggini» mormorò «stupidaggini! Per una cosa simile, un ragazzo ardito, sano, per bene come te, per una storpia simile! Probabilmente la vecchia volpe ti ha unto la mano e tu ora non puoi venirne fuori. Di quelli lassù non me ne importa niente, non ci riguardano. Ma la storia con i camerati e che quello stupido farmacista lo venga a sapere, questo sì, naturalmente, è un brutto affare!».

Ricominciò l’andirivieni su e giù con maggior impeto di prima. Si vedeva che faticava a pensare. Ogni volta che lo vedevo ripassare, il viso gli era diventato più rosso e le vene sulle tempie si ingrossavano come radici scure. Finalmente si fermò deciso: «Dunque, senti; una faccenda simile dev’essere sbrigata subito; se si comincia a sapere in giro è la fine. Prima di tutto: chi c’era dei nostri?».

Dissi i nomi. Bubenčič tirò fuori dalla tasca della camicia il suo blocchetto, quel piccolo malandato blocchetto di pelle rossa che estraeva come un’arma ogni volta che scopriva una marachella di qualcuno del reggimento. Una volta scritti là, si sapeva di dover fare una croce sul proprio prossimo permesso. Secondo l’usanza contadinesca, il colonnello leccò il lapis prima di scrivere tutti i nomi con le sue grosse dita dalle unghie piatte.

«Sono tutti?».

«Sì!».

«Proprio tutti?».

«Sì, signore».

«Va bene». Rimise in tasca il blocchetto come si rimette la sciabola nel fodero, e c’era lo stesso tono secco in quel decisivo “va bene”.

«Va bene, questo è sbrigato. Domani li faccio venire su tutti e sette, uno dopo l’altro, prima che abbiano fatto un passo in piazza d’armi, e Dio protegga colui che osi ricordarsi di ciò che hai detto! Il farmacista lo farò chiamare dopo. Troverò bene qualcosa da dirgli, fidati di me. Gli dirò che volevi chiedermi il permesso, prima che la notizia divenisse ufficiale… oppure… aspetta» mi venne così vicino che sentivo il suo alito e mi guardò negli occhi col suo sguardo penetrante: «Di’ la verità, ma per davvero: avevi bevuto, voglio dire, prima di quella brutta storia?».

Ero pieno di vergogna. «Sissignore, signor colonnello; prima di andare lassù ho bevuto diversi cognac e poi là al… a quel pranzo ho bevuto abbastanza… ma…». Mi aspettavo una ramanzina coi fiocchi, invece vidi il suo viso illuminarsi. Batté le mani e scoppiò in una risata fragorosa, tutto soddisfatto.

«Benissimo, benissimo! Ora ci siamo e tiriamo su il carro dalla melma. È chiaro come la luce del giorno. Spiego a tutti che eri ubriaco come un porco e non capivi un accidente di quel che dicevi. La parola d’onore non l’hai data?».

«No, signor colonnello».

«Allora è tutto a posto! Dirò che eri lesso. Non è la prima volta che capita ed è successo persino a un arciduca! Ubriaco fradicio, non avevi la minima idea di ciò che dicevi, non potevi neanche stare attento e hai capito al contrario le loro domande. È logico, non ti pare? Quanto al farmacista, gli dirò che ti ho conciato per le feste, perché sei entrato nel caffè in quelle condizioni. Così il primo punto è sistemato».

L’amarezza crebbe in me vedendo come mi fraintendeva. L’idea che quell’ostinato galantuomo volesse coprirmi mi mandava in bestia; credeva che mi fossi rivolto a lui per pura viltà, per farmi salvare. Al diavolo, perché non capiva? E così saltai su: «Permetta, signor colonnello, per me la cosa non è affatto sistemata. Io so quel che ho fatto e so che non potrò più guardare in faccia quelle persone per bene e non voglio continuare a vivere come un mascalzone e…».

«Silenzio!» interruppe. «Oh scusa, lasciami pensare in pace senza interrompermi; so da me quel che devo fare e non ho bisogno di lezioni da un pivello come te. Credi che si tratti solo di te? No, mio caro, quello era il primo punto e adesso viene il secondo, e cioè: domattina tu scompari, qui non ti ci voglio. Bisogna lasciar crescere l’erba su questa faccenda; non devi rimanere neanche un giorno di più, altrimenti cominciano le domande e i pettegolezzi dovunque vada, e io non li tollero. Chi appartiene al mio reggimento non dev’essere guardato di traverso da nessuno, né esposto a tante domande. Io non lo tollero… da domani tu sei trasferito. Il battaglione di riserva a Čáslav… ti scrivo io l’ordine e ti do una lettera per il capitano; quello che c’è dentro non ti riguarda. Il tuo compito è scomparire e quello che faccio io riguarda me. Stanotte tu fai i preparativi con l’attendente e domani esci dalla caserma a un’ora che neanche un’anima possa vederti. A mezzogiorno, al rapporto, si leggerà che sei stato mandato in missione urgente e così nessuno si accorgerà di nulla. Come te la caverai col vecchio e con la ragazza non mi riguarda. I tuoi pasticci te li devi sbrigare da te; mi preme solo che nessuna voce, nessuna chiacchiera arrivi nelle caserme… Dunque, è cosa fatta: alle cinque e mezza qui domattina, pronto per partire; io ti do la lettera, e poi via. Capito?».

Esitai. Non ero andato lì per questo, non volevo fuggire. Bubenčič si accorse della mia esitazione e ripeté quasi minaccioso: «Capito?».

«Signorsì, signor colonnello» risposi con freddezza militare, ma dentro di me pensai: “Lascialo parlare. Farò quel che devo”.

«Va bene, e ora basta: domattina alle cinque e mezza». Mi misi sull’attenti. Lui si avvicinò: «E proprio tu vai a fare queste maledette stupidaggini! Non ti mando volentieri a Čáslav. Di tutti i giovani sei sempre stato il mio preferito».

Sentii che si domandava se dovesse darmi la mano. Il suo sguardo si raddolcì. «Ti occorre qualcos’altro? Se posso aiutarti, non esitare a dirmelo, lo faccio volentieri. Non vorrei che la gente credesse che tu sei in disgrazia, o cose simili. Non hai bisogno di niente?».

«No, signor colonnello, grazie».

«Tanto meglio. Vai. Domattina alle cinque e mezza».

«Signorsì, signor colonnello».

Lo guardo come si guarda un uomo per l’ultima volta. So che è l’ultima persona con cui parlerò. Domani sarà il solo che saprà tutta la verità. Battendo insieme i tacchi correttamente e spianando le spalle, mi allontano.

Ma anche quell’uomo ottuso deve aver subodorato qualcosa. Qualcosa nel mio sguardo e nella mia andatura deve avergli fatto nascere un sospetto, perché a un tratto sento il comando: «Hofmiller!».

Mi giro. Alza le sopracciglia, mi scruta, poi brontola mordace e benevolo nello stesso tempo: «Giovanotto, tu non mi piaci. Hai qualcosa in mente. Mi sembra che tu mi voglia prendere in giro e ti proponi… Ma io non tollero che per una porcheria simile tu faccia una scemenza… con la rivoltella, oppure… non lo permetto… hai capito?».

«Ai suoi ordini, signor colonnello».

«Ah, finiscila coi suoi ordini, tu non me la dai a bere! Non sono nato ieri». La sua voce si addolcisce. «Dammi la mano».

Gliela do. La stringe forte.

«E adesso» e mi guarda fisso negli occhi «adesso, Hofmiller, la tua parola d’onore che stanotte non farai sciocchezze! La tua parola d’onore che domattina alle cinque e mezza tu vieni qui e parti per Čáslav».

Non riesco a sostenere il suo sguardo. «La mia parola d’onore, signor colonnello!».

«Ora va bene. Sai, mi era venuto in mente che nel primo impeto di rabbia tu potessi fare una sciocchezza. Con voi giovani focosi non si sa mai. Siete sempre pronti a tutto, anche con la rivoltella… più tardi diventerai ragionevole. Sono cose che si superano. Vedrai, Hofmiller, tutto si ridurrà a niente. Te l’aggiusterò io, e una sciocchezza simile non la rifarai una seconda volta. E adesso va. Sarebbe proprio un peccato, un ragazzo come te!».


Le nostre decisioni dipendono dal nostro adattamento alle condizioni e all’ambiente molto più di quanto non siamo disposti ad ammettere. Una parte considerevole del nostro ragionamento è semplice funzione automatica di impressioni e di influssi che sono diventati una parte di noi, e specialmente chi è stato educato dall’infanzia alla severa disciplina militare si sottopone a un comando come a un obbligo irresistibile, come a una forza che distrugge la volontà in modo incomprensibile. L’ufficiale in uniforme, anche quando è pienamente cosciente dell’insensatezza di un incarico, esegue il comando come un sonnambulo, senza resistenza e quasi inconsciamente.

Anch’io, che avevo passato nella scuola militare e poi in caserma i quindici anni che veramente formano il carattere, dal momento in cui avevo accettato il comando del colonnello cessai immediatamente di pensare o di agire con indipendenza. Non pensai più, obbedii. Il mio cervello sapeva una cosa sola: che alle cinque e mezza dovevo essere pronto a partire e che prima di allora dovevo prepararmi. Svegliai dunque il mio attendente, gli dissi in breve che in seguito a un comando urgente dovevamo andare la mattina dopo a Čáslav e, con lui, preparai il mio bagaglio. Riuscimmo a stento a essere pronti, ma alle cinque e mezza in punto ero nella camera del colonnello per ricevere i documenti necessari. Lasciai la caserma inosservato, secondo i suoi ordini.

Questa paralisi ipnotica della volontà durò soltanto finché fui fra le pareti della caserma e finché non ebbi eseguito perfettamente il mio incarico. Con la prima scossa del treno cessò l’intontimento e tornai in me come uno che, buttato in terra da un’esplosione violenta, si rialza e scopre con meraviglia che è rimasto illeso. Il primo stupore fu di sentirmi vivo; il secondo di trovarmi in un treno in movimento, strappato alla mia solita esistenza quotidiana. Subito il ricordo si riaffacciò con rapidità febbrile. Ero stato sul punto di finirla, e qualcuno mi aveva strappato di mano la rivoltella. Il colonnello aveva detto che avrebbe sistemato tutto; ma questo, constatai con orrore, riguardava soltanto il reggimento e la mia cosiddetta “reputazione” di ufficiale. Forse in quel momento i camerati erano davanti a lui e gli giuravano sul loro onore di non lasciar trapelare niente di quanto era accaduto. Ma ciò che pensano dentro di sé non lo può impedire nessun ordine e tutti vedono che me la sono svignata. Il farmacista forse si lascerà persuadere ma Edith, suo padre, Ilona? Chi li metterà al corrente, chi spiegherà loro come stanno le cose? Le sette: adesso si sveglia e il suo primo pensiero sarà per me. Forse adesso guarda già dalla terrazza: ah, la terrazza! Perché rabbrividisco sempre quando penso alla balaustra? Col binocolo rivolto alla piazza d’armi vede manovrare il nostro reggimento e non sa e non sospetta che manca qualcuno. Ma nel pomeriggio comincerà ad aspettare e io non arriverò; nessuno le ha detto niente. Non ho scritto nemmeno una riga. Telefonerà, le diranno che sono stato trasferito e non capirà, non potrà capire. Oppure, peggio ancora: capirà, capirà subito e allora… a un tratto vedo lo sguardo minaccioso di Condor dietro le lenti e sento ancora gridare: «Sarebbe un delitto, un assassinio!». E un’altra immagine si sovrappone alla prima: vedo lei, sollevata dalla poltrona, che si dondola sul parapetto della terrazza, e nel suo sguardo il precipizio, il suicidio.

Devo fare qualcosa subito. Devo subito telegrafare dalla stazione. Bisogna assolutamente impedire che nella sua disperazione faccia qualcosa di repentino, di irreparabile. No, Condor ha detto che non devo fare nulla di brusco, di irrimediabile, e di informarlo subito se succede qualcosa di brutto. Gliel’ho promesso dandogli la mano: è una parola d’onore. Sia ringraziato il cielo: a Vienna ho due ore di tempo, perché il treno parte solo nel pomeriggio. Forse riesco a trovare Condor. Lo devo trovare.

Arrivando consegno il bagaglio all’attendente, dicendogli di aspettarmi alla stazione nord-ovest. Poi in carrozza da Condor e prego (di solito non prego mai): “Signore, fa che sia in casa, fa che sia in casa! A lui solo posso spiegare le cose, lui solo mi può capire, lui solo mi può aiutare!”.

Ma la donna mi viene pigramente incontro col fazzoletto da casa in testa e mi dice che il signor dottore non c’è.

«Posso aspettarlo?».

«Prima di mezzogiorno non viene».

«Sa dov’è?».

«Ah no. Dall’uno, dall’altro».

«Potrei parlare con la signora?».

«Vado a chiedere» dice, ed entra alzando le spalle.

Aspetto. La stessa stanza, la stessa attesa come allora e – Dio sia lodato! – lo stesso stropiccio di passi nella stanza accanto.

La porta si apre timidamente, incerta. Come allora, sembra che un soffio d’aria l’abbia fatta aprire, ma stavolta mi accoglie una voce benevola e cordiale.

«È lei, signor tenente?».

«Sì» rispondo e, con la solita incoerenza, mi inchino davanti alla cieca.

«Ah come sarà spiacente mio marito! Lo so, gli rincrescerà molto. Ma io spero che lei possa aspettare. Al più tardi all’una sarà a casa».

«No, purtroppo, non posso aspettare. Ma… ma è cosa gravissima… non potrei forse raggiungerlo col telefono da qualche cliente?».

Sospira. «No, temo che non sia possibile. Non so dove sia… e poi, sa… la gente che cura più volentieri non ha telefono. Ma forse potrebbe…».

Si avvicina, e un’espressione timida sfiora il suo viso. Vorrebbe dire qualcosa, ma vedo che è intimidita. Finalmente fa un tentativo: «Capisco… sento che dev’essere molto urgente… e, se ci fosse una possibilità… naturalmente le direi dove potrebbe raggiungerlo. Ma forse… forse potrei informarlo io stessa non appena ritorna… probabilmente si tratta di quella povera ragazza con cui lei è sempre tanto buono… se vuole, lo faccio volentieri…».

E ora mi succede una cosa assurda: non oso guardarla negli occhi spenti. Non so come mai, ho l’impressione che sappia già tutto, che abbia indovinato tutto. Appunto per questo mi vergogno enormemente e balbetto: «Troppo buona, gentile signora, ma pure… non vorrei disturbarla. Se permette, gli comunicherò per iscritto l’essenziale… Ma, non è vero, è certo che tornerà a casa prima delle due? Perché subito dopo le due parte il treno e lui deve andare subito là, cioè… è proprio necessario che vada, mi creda, signora. Non esagero davvero».

Sento che lei mi crede. Si avvicina ancora e vedo la sua mano in un gesto che vorrebbe tranquillizzare, calmare. «Naturalmente le credo, se me lo dice. Non si preoccupi. Farà quello che può».

«E posso scrivergli?».

«Sì, scriva pure… guardi, là».

Mi precede con la strana sicurezza di uno che conosca ogni oggetto in quella stanza. Tante volte al giorno deve ordinare e tastare il suo scrittoio con le vigili dita poiché, col gesto sicuro di chi vede, toglie dal cassetto a sinistra tre o quattro fogli e li mette proprio di fronte a me sulla cartella. «Là c’è la penna e l’inchiostro» dice indicandomi il posto preciso.

Scrivo cinque pagine di getto. Scongiuro Condor di andare subito là, subito, e sottolineo tre volte questa parola. Gli racconto tutto nel modo più succinto e sincero. Mi era mancata la forza di resistere e avevo negato il fidanzamento davanti ai camerati: lui solo ha capito fin dal principio che il rispetto umano, la paura delle chiacchiere e dei commenti era la causa della mia debolezza. Non gli nascondo che volevo farmi giustizia da solo e che il colonnello mi ha salvato contro la mia volontà. Ma fino a quel momento ho pensato solo a me, ora invece capisco che trascino nella rovina un’altra, un’innocente. Subito, avrebbe capito come era urgente, subito deve andare là da lei, ancora sottolineo la parola “subito” e dirle la verità, tutta la verità. Non deve risparmiarmi, né farmi apparire migliore di quel che sono, o senza colpa; se, nonostante la mia debolezza, lei mi perdona, il nostro fidanzamento è per me più sacro che mai. Ora soltanto mi è divenuto veramente sacro, e, se lei lo permette, l’accompagnerò in Svizzera, mi congederò dall’esercito, rimarrò al suo fianco e poco importa se guarisce presto, o tardi, o mai. Farei di tutto per rimediare alla mia viltà, alla mia menzogna; la mia vita ormai non vale che per dimostrarle che non ho tradito lei, ma solo ingannato gli altri. Le deve dire tutto sinceramente, l’intera verità, perché soltanto ora so quali obblighi ho verso di lei più che verso qualsiasi altra persona, i camerati, l’esercito. Lei sola mi deve giudicare, lei sola perdonare. La decisione adesso è nelle sue mani, se mi può perdonare. E io lo scongiuro, trattandosi di vita o di morte, di lasciare qualunque altra cosa e di andare lassù col treno del pomeriggio. Dev’essere là in ogni modo alle quattro e mezza, non più tardi, proprio nell’ora in cui lei di solito mi aspetta. Questa è la mia ultima preghiera. Questa è l’ultima volta che mi deve aiutare e subito – sottolineo quattro volte questo scarabocchio “subito” – altrimenti tutto è perduto.

Quando deposi la penna, sentii che per la prima volta avevo preso una decisione sincera: scrivendo avevo capito che cosa dovevo fare. Per la prima volta ero riconoscente al colonnello che mi aveva salvato. Sapevo d’essere legato per tutta la vita a una persona, a lei che mi amava.

Fino a quel momento non mi ero accorto che la cieca mi era rimasta accanto, immobile. Di nuovo ebbi la percezione assurda che avesse letto ogni parola della lettera e fosse informata di tutto.

«Scusi la mia scortesia» dissi alzandomi «mi ero proprio dimenticato… ma… era tanto importante informare subito suo marito…».

Lei sorrise. «Non importa se sono rimasta in piedi; importava scrivere. Mio marito farà certamente quello che vuole… l’ho sentito subito, conosco ogni tono della sua voce, so che le vuole bene in modo speciale… e non si tormenti» la sua voce diventava sempre più calda «la prego, non si tormenti, tutto si aggiusterà».

«Dio lo voglia» dissi pieno di sincera speranza. Non si dice forse che i ciechi hanno il dono della profezia?

Mi chinai a baciarle la mano. Guardandola non capivo come mai quella signora dai capelli grigi, dalla bocca dura e dall’espressione triste mi fosse sembrata brutta: il suo viso era illuminato dall’amore e dalla simpatia umana. Mi sembrava che quegli occhi che riflettevano eternamente l’oscurità, conoscessero la realtà della vita più di quegli altri, chiari e raggianti, che guardano il mondo.

Mi congedai come uno che si sente guarito. Non mi sembrava più un sacrificio l’essermi dato di nuovo e per sempre a un essere impotente e respinto dalla vita. Non bisogna amare quelli che sono sani, sicuri, orgogliosi, allegri, felici; loro non ne hanno bisogno! Superbi e indifferenti accettano l’amore come un omaggio, come un obbligo a loro dovuto. Per loro il dono di un’altra persona è un di più, un fiore tra i capelli, un braccialetto, non rappresenta il senso e la beatitudine di tutta la vita. Si possono aiutare con l’amore soltanto i dimenticati dalla sorte, i disgraziati, i disprezzati, gli insicuri, i poco attraenti, gli umiliati. Chi dedica a loro la propria vita supplisce a tutto ciò che la vita ha loro tolto. Solo loro sanno amare ed essere amati come si deve amare: con riconoscenza e umiltà.


Il mio attendente mi aspetta all’entrata della stazione. «Vieni!» gli dico ridendo. Mi sento il cuore leggero, provo un sollievo mai provato; finalmente ho fatto una cosa giusta. Mi sono salvato, ho salvato un’altra creatura. E non rimpiango neppure la stupida viltà della notte scorsa. Al contrario, dico tra me, è meglio così. È meglio che le cose siano andate così e che quelli che hanno fiducia in me sappiano che non sono un eroe, né un santo, né un dio che benignamente dalle nuvole si sia degnato di elevare fino a sé un povero essere. Se ora accetto il suo amore, non è più un sacrificio. No, tocca a me chiederle perdono e a lei di concederlo. Meglio così.

Non mi ero mai sentito così sicuro in vita mia. Solo un istante un’ombra di paura si affacciò fuggevolmente quando a Břeclav un grosso signore si precipitò nello scompartimento e lasciandosi cadere disse ansimante: «Sia ringraziato il cielo, sono riuscito a prenderlo. Senza i sei minuti di ritardo l’avrei perso».

Sento un colpo al cuore. E se Condor non fosse arrivato a casa a mezzogiorno? O fosse arrivato troppo tardi per poter prendere il treno? Tutto sarebbe inutile, allora; allora lei starebbe aspettando invano. Subito mi riapparve la scena terribile della terrazza: vedo le mani che si aggrappano alla balaustra e lei che guarda giù e già sporge nel vuoto. Per amor di Dio, deve sapere subito quanto mi pento del mio tradimento! Subito, prima che si disperi e che succeda la cosa orrenda! È meglio che le mandi un telegramma dalla prima stazione, due parole che le diano fiducia, nel caso in cui Condor non possa informarla.

La prima stazione è Brno. A Brno salto giù dal treno, corro all’ufficio del telegrafo. Ma cos’è successo? Davanti alla porta una folla ondeggiante, un grappolo nero di gente agitata che legge un manifesto. Mi devo fare strada villanamente a gomitate, per arrivare alla porta vetrata dell’ufficio. Presto, presto un modulo. Cosa scrivo? Non troppe parole! “Edith von Kekesfalva, Kekesfalva. Tanti saluti dal viaggio e pensieri affettuosi. Trasferito per servizio. Torno presto, Condor dirà tutto. Scrivo appena arrivato. Affettuosamente. Anton”.

Consegno il telegramma. Com’è lenta quest’impiegata! Quante cose vuole sapere! Mittente, indirizzo, una formalità dietro l’altra, e fra due minuti il treno parte! Devo rifarmi strada con forza per attraversare la folla ancora aumentata di fronte all’avviso. Ma cosa sarà successo? Vorrei chiederlo, ma poi sento il segnale della partenza. Ho appena il tempo di saltare in carrozza. Sia ringraziato il cielo, ora ho fatto tutto! Non potrà diffidare di me, né agitarsi! Ma ora soltanto sento la stanchezza di quei due giorni di tensione e di quelle due notti senza sonno. Arrivato a Čáslav la sera devo riunire tutte le mie forze per salire le scale fino alla camera d’albergo al primo piano, dove piombo nel sonno come in un abisso.


Credo di essermi addormentato nel momento in cui mi sono steso sul letto, come sprofondato con i sensi paralizzati in un fiume scuro e profondo, in un grado d’incoscienza mai raggiunto prima. Solo più tardi cominciò un sogno, di cui ignoro l’inizio. Ricordo solo che ero in piedi in una stanza, credo la sala d’aspetto di Condor, e a un tratto cominciai a sentire quell’odioso martellio che da giorni mi picchiava nelle tempie, il suono ritmico delle stampelle, quell’orrendo toctoc, toc-toc. Dapprima il rumore era lontano come se venisse dalla strada, poi si avvicinò, toc-toc, e poi fu vicinissimo e forte, toc-toc, e finalmente così terribile e così vicino alla porta della camera che mi risvegliai dal sogno con spavento.

A occhi aperti fissai l’oscurità della stanza sconosciuta, ma di nuovo ecco il toc-toc, un bussare violento con mano dura. No, no, non sogno più, qualcuno ha picchiato, qualcuno picchia alla mia porta. Salto giù dal letto e apro. È il portiere di notte: «Il signor tenente è chiamato al telefono».

Io lo fisso. «Io al telefono? Dove… dove sono?».

Camera sconosciuta, letto estraneo… ah già… sono a Čáslav. Ma non conosco nessuno qui, chi può chiamarmi nel cuore della notte? Impossibile. Dev’essere almeno mezzanotte, ma il portiere insiste: «Presto, signor tenente, una chiamata da Vienna, non ho capito bene il nome».

Subito mi sveglio: da Vienna, non può essere che Condor. Certo mi vuole informare.

«Vada subito giù» grido al portiere «dica che vengo immediatamente». Il portiere scompare, mi getto il mantello sulla camicia da notte e gli corro dietro.

Il telefono è all’angolo dell’ufficio al pianterreno e il portiere ha già in mano il ricevitore. Lo allontano impaziente, sebbene lui dica: «È stato interrotto». Mi metto ad ascoltare.

Ma niente… niente, solo un lontano sussurro: sss… sss… rrr… come il ronzio metallico di una zanzara. «Pronto! Pronto!» urlo io, e aspetto, aspetto. Nessuna risposta, solo quel ronzio stupido, beffardo. Rabbrividisco così perché ho addosso solo il mantello, o è un’improvvisa paura? Forse tutto è andato bene.

O forse… aspetto, sto in ascolto, tenendo il ricevitore contro l’orecchio. Finalmente crr… crr… crr… la linea cambia e si sente la voce della telefonista: «Ha avuto la comunicazione?».

«No!».

«Ma era qui in questo momento, chiamata da Vienna… aspetti un istante, m’informo subito».

Di nuovo crr… crr… si sente nell’apparecchio uno scricchiolio, un gargarismo, un fruscio, un cigolio, seguiti da un ruggito e da un fischio; poi i suoni si affievoliscono e rimane solo il sussurro dei fili. A un tratto una voce dura e rauca: «Quartier generale di Praga. Parla il ministero della Guerra?».

«No, no!» urlo disperato. La voce borbotta ancora qualcosa di incomprensibile e poi si perde nel vuoto. Di nuovo quel maledetto sussurro e ronzio, un confuso discorso lontano di voci inafferrabili. Finalmente la telefonista: «Scusi, mi sono informata. La comunicazione è interrotta. Un’urgente chiamata di servizio. L’avvertirò subito quando sarà chiamato, intanto riattacchi il ricevitore, per piacere».

Io riattacco, esausto, deluso, amareggiato. Non c’è niente di più assurdo che riuscire ad attirare a sé una voce lontana e non poterla trattenere. Il cuore mi batte nel petto come se avessi salito di corsa un’alta montagna. Chi era? Non poteva essere che il dottore. Ma perché mi telefona a mezzanotte e mezza?».

Il portiere si avvicina cortese: «Signor tenente, aspetti pure tranquillamente in camera sua. Io corro subito su, appena arriva la comunicazione».

Ma io lo ringrazio. Non voglio mancare ancora una volta, non voglio perdere un attimo. Devo sapere che cos’è successo, perché qualcosa è successo a tanti chilometri di distanza, lo sento. Solo Condor e quelli del castello possono aver telefonato. Solo lui può aver dato loro l’indirizzo dell’albergo. In ogni modo dev’essere una cosa importante, urgente, altrimenti non si toglie una persona dal letto a mezzanotte. Sento in tutti i nervi che c’è bisogno di me, che mi chiamano. Qualcuno vuole qualcosa da me. Qualcuno ha da dirmi una cosa importante, da cui dipende la vita o la morte. No, no, non posso andare via di qui, devo rimanere al mio posto, non voglio perdere neanche un minuto.

Mi metto sulla dura sedia di legno che il portiere mi offre un po’ stupito e aspetto nascondendo le gambe nude sotto il mantello, fissando sempre l’apparecchio. Aspetto un quarto d’ora, mezz’ora, tremando d’impazienza e forse di freddo, e intanto mi asciugo continuamente con la manica della camicia il sudore che mi bagna la fronte. Finalmente rrr… un campanello. Mi precipito e prendo il ricevitore: ora saprò tutto!

Ma è uno stupido sbaglio che il portiere mi fa subito notare. Non è il telefono che ha suonato, ma la porta dell’albergo, e il portiere apre a una coppia in ritardo. Entra rumorosamente un capitano di cavalleria con una ragazza e passando getta uno sguardo stupito nello sgabuzzino del portiere a quell’uomo strano che li guarda, col collo e le gambe nude, avvolto in un mantello da ufficiale. Con un rapido saluto scompare con la sua ragazza per la scala semibuia.

Adesso non so più resistere, giro la manovella e domando alla telefonista: «La chiamata non è ancora venuta?».

«Quale chiamata?».

«Vienna… credo da Vienna… è più di una mezz’ora».

«Un momento, domando subito».

Il momento dura molto. Finalmente sono chiamato, ma l’impiegata dice per tranquillizzarmi: «Ho domandato; nessuna risposta; fra qualche minuto. La richiamo».

Aspettare! Ancora qualche minuto! Minuti! Minuti! In un secondo si può morire, un destino può compiersi, un mondo andare in rovina! Perché farmi aspettare così? È un martirio, una pazzia! È già l’una e mezza; è un’ora che sono qui a rabbrividire, a gelare e ad aspettare.

Finalmente, finalmente ecco di nuovo il segnale. Tendo ansiosamente l’orecchio, ma l’impiegata dice soltanto: «È arrivata la risposta. Hanno rinunciato alla conversazione».

Rinunciato? Che significa? «Un momento, signorina». Ma ha già riattaccato.

Rinunciato? Perché? Perché mi chiamano a mezzanotte e mezza e poi rinunciano? Dev’essere successo qualcosa che non so e che devo sapere. Che orrore non poter entrare nel tempo e nello spazio! Devo chiamare io Condor? No no, non ora nel cuore della notte! Sua moglie si spaventerebbe. Forse si era fatto troppo tardi e preferisce chiamarmi domattina.

Non posso descrivere quella notte. Una folla di immagini insensate, di pensieri assurdi s’inseguono nel mio cervello e io sono stanco e al tempo stesso sveglio, sempre in attesa con tutti i nervi, tendendo l’orecchio a ogni passo sulla scala e nel corridoio, a ogni rumore della strada, a ogni movimento e a ogni suono, e insieme oppresso dalla stanchezza, esausto, sfinito e finalmente addormentato di un sonno troppo profondo, troppo lungo, senza tempo, come la morte abissale, come il nulla.

Quando mi sveglio è giorno fatto. Uno sguardo all’orologio: le dieci e mezza. Misericordia, il colonnello mi ha ordinato di presentarmi subito! Prima di poter cominciare a pensare a quel che mi riguarda, come al solito funziona automaticamente in me il mondo militare, il servizio. Mi vesto di volata e mi precipito sulle scale. Il portiere fa per fermarmi. No, il resto più tardi! Prima devo presentarmi, come ho promesso al colonnello con la parola d’onore.

Con la sciarpa legata secondo le regole, entro nella cancelleria. Là c’è soltanto un piccolo sottufficiale dai capelli rossi, che sobbalza spaventato appena mi vede.

«Scenda presto, signor tenente, adunata! Il tenente-colonnello ha ordinato che tutti gli ufficiali e la truppa della guarnigione siano pronti alle undici in punto. Vada giù, presto».

Mi precipito per le scale. Sono tutti riuniti nel cortile, la guarnigione al completo; mi rimane appena il tempo di avvicinarmi al cappellano e già compare il generale di divisione. Avanza stranamente lento e solenne, apre un foglio e comincia con voce tonante: «È accaduto uno spaventoso delitto che riempie di orrore l’Austria-Ungheria e tutto il mondo civile. (“Che delitto?” penso spaventato. Senza volere comincio a tremare, come se l’avessi commesso io). Il più perfido assassinio… (“che assassinio?”) del nostro amatissimo principe ereditario, Sua Altezza imperiale e reale l’arciduca Francesco Ferdinando e Sua Altezza l’arciduchessa sua consorte… (“Come? Hanno assassinato il principe ereditario? Ma quando? Ecco, ieri a Brno tutta quella folla che leggeva un manifesto, ecco cos’era!”) ha precipitato nel più profondo lutto e nel dolore la nostra illustre casa imperiale. Ma l’imperial regio esercito è soprattutto quello che…».

Non sento più bene il resto. Non so perché, le parole “delitto” e “assassinio” mi hanno colpito il cuore come martelli. Se fossi stato io l’assassino non avrei potuto essere più spaventato. Un delitto, un assassinio, ecco le parole che Condor aveva detto. A un tratto non sento più che cosa blatera e urla quell’uomo azzurro, coperto di decorazioni e con il capello piumato. Mi è venuta in mente la chiamata telefonica della notte. Perché Condor non mi ha informato la mattina? È proprio accaduto qualcosa. Senza presentarmi al tenente-colonnello, approfitto della confusione generale che segue l’adunata per tornare subito all’albergo; forse nel frattempo c’è stata una chiamata.

Il portiere mi porge un telegramma. Era già arrivato la mattina, ma io mi ero precipitato con tanta furia che non me l’aveva potuto consegnare. Apro il telegramma e in un primo momento non capisco un’acca. Senza firma, un telegramma incomprensibile. Poi finalmente capisco; è la comunicazione dell’ufficio postale che il mio telegramma, consegnato a Brno alle tre e cinquantotto, non ha potuto essere recapitato.

Non recapitato? Fisso quella parola. Un telegramma a Edith von Kekesfalva non si può recapitare? Tutti la conoscono in quel piccolo posto. Non posso più sopportare la tensione. Faccio subito una chiamata telefonica a Vienna per il dottor Condor. «Urgente?» domanda il portiere. «Sì, urgente».

Dopo venti minuti ho la comunicazione e – triste miracolo! – Condor è in casa e viene di persona al telefono. In tre minuti sono informato di tutto: in una telefonata non si ha tempo di parlare con riguardo. Un caso diabolico ha annientato tutti i nostri sforzi e l’infelice non ha saputo nulla del mio pentimento, né della mia ultima onesta decisione. Tutte le precauzioni del colonnello per mettere a tacere la cosa erano state inutili. Ferencz e i compagni, usciti dal caffè, non erano andati a casa, ma all’osteria. Là sfortunatamente avevano incontrato il farmacista in numerosa compagnia, e lo stupido e ben intenzionato Ferencz per amor mio l’aveva investito. Davanti a tutti gli aveva chiesto spiegazioni, accusandolo di diffondere abiette menzogne sul mio conto. Ne era derivata una terribile scena e il giorno seguente lo sapeva tutta la città, perché il farmacista, profondamente ferito nel suo onore, si era subito precipitato in caserma la mattina presto, per farsi forte della mia testimonianza e, alla notizia sospetta della mia scomparsa, era subito andato in carrozza dai Kekesfalva. Là aveva assalito il vecchio nel suo studio, urlando da far tremare i vetri, che Kekesfalva si era burlato di lui con la sua “stupida telefonata” e che lui, rispettabile cittadino, non tollerava d’essere offeso da quella masnada di cuccioli impudenti. Sapeva bene perché io me l’ero svignata così vilmente e nessuno l’avrebbe imbrogliato col fargli credere che si trattasse di uno scherzo; dietro tutto questo, c’era una mascalzonata di prim’ordine. Ma se anche avesse dovuto arrivare fino al ministero della Guerra, voleva far luce sulla cosa e non si sarebbe lasciato insultare in un locale pubblico da quei mocciosi.

Ci era voluta molta fatica per calmare quella furia e per farlo andare via. Nella sua costernazione, Kekesfalva aveva solo sperato che Edith non avesse sentito una parola di quegli odiosi sospetti. Ma fatalmente le finestre dello studio erano rimaste aperte e le parole erano risuonate distinte nel cortile, fino alla finestra del salotto dove lei si trovava. Probabilmente aveva subito deciso di compiere quel proposito pensato da tempo, ma seppe fingere molto bene; si fece portare i vestiti nuovi, rise e scherzò con Ilona, fu affettuosa col padre, s’informò di mille particolari, volle sapere se tutto era pronto e imballato. Però di nascosto aveva incaricato Josef di telefonare in caserma, per sentire quando sarei tornato e se non avevo lasciato nessun biglietto. La notizia che il piantone comunicò, che io ero stato trasferito per servizio e per un tempo indefinito e non avevo lasciato ambasciate per nessuno, fu la goccia che fece traboccare il vaso: nell’impazienza del suo cuore non volle più aspettare nemmeno un giorno, nemmeno un’ora. Io l’avevo delusa troppo profondamente, troppo mortalmente colpita, perché lei potesse avere ancora fiducia nella vita. Dopo pranzo si fece portare sulla terrazza e, come mossa da un oscuro presagio, Ilona si sentiva agitata da quell’insolita euforia e non si allontanava dal suo fianco. Alle quattro e mezza, proprio nell’ora in cui ero solito arrivare e proprio un quarto d’ora prima che arrivassero quasi contemporaneamente il mio telegramma e Condor, Edith pregò l’amica di andarle a prendere un libro, e Ilona, fatalmente, assecondò questo desiderio. L’impaziente che non poteva dominare il suo cuore sfruttò quel minuto per portare a compimento il suo proposito, proprio come mi aveva annunciato, su quella stessa terrazza e come avevo visto nei miei incubi.

Condor la trovò ancora in vita. Il suo corpo leggero stranamente non presentava nessuna ferita esterna grave e l’infelice fu trasportata priva di sensi a Vienna in un’ambulanza. Fino a notte tarda i dottori sperarono di salvarla e per questo Condor mi aveva chiamato alle otto di sera dalla clinica. Ma quella notte del 29 giugno, che seguì l’assassinio del principe ereditario, tutti gli uffici statali erano in movimento e le linee telefoniche interdette ai civili per le chiamate militari di servizio. Condor aveva aspettato quattro ore inutilmente, per avere la comunicazione. Solamente dopo mezzanotte, quando i dottori ammisero che non c’era più speranza, rinunciava alla conversazione. Una mezz’ora dopo Edith moriva.


Di tutte le migliaia di persone che la guerra chiamò in quei giorni di agosto, sono certo che pochi partirono per il fronte tanto indifferenti e persino impazienti come me. Non ero mai stato un guerrafondaio. Per me fu solo una via d’uscita, una salvezza, mi rifugiai nella guerra come un brigante nell’oscurità. Le quattro settimane che precedettero la dichiarazione le passai in uno stato di disprezzo di me stesso, di confusione, di disperazione, e oggi ricordo quel momento con più orrore di quanto ricordi le ore più spaventose sui campi di battaglia. Ero convinto di aver ucciso con la mia debolezza e con la mia pietà irriflessiva e sempre oscillante l’unica creatura che mi amava con vera passione; non osavo più uscire, mi diedi malato, mi rintanai in camera. Avevo scritto a Kekesfalva che prendevo parte al suo dolore, e si trattava di vera partecipazione. Non mi rispose. Dai camerati non arrivò una parola e neppure da mio padre, in realtà perché era occupatissimo nel suo ministero in quelle settimane critiche, ma in quel silenzio unanime io vidi una condanna generale. Sempre più profondamente mi immersi nella delusione che tutti mi avessero condannato come mi ero condannato io stesso e che tutti mi considerassero un assassino, perché io stesso mi consideravo tale. Mentre tutto l’impero palpitava di agitazione, mentre nell’Europa sconvolta tutti i fili vibravano come infuocati da disastrose notizie, mentre le borse precipitavano, gli eserciti si mobilitavano e i prudenti preparavano le valigie, io non pensavo ad altro che al mio vile tradimento, alla mia colpa. L’essere costretto a uscire da me stesso fu per me una liberazione: la guerra, che ha strappato milioni di innocenti, ha salvato me, il colpevole, dalla disperazione (non che io la lodi per questo).

Odio le frasi melodrammatiche, perciò non dico di aver cercato la morte. Dico solo: non l’ho temuta, meno di moltissimi altri, poiché in tante occasioni il ritorno in patria, dove sapevo che c’era chi conosceva la mia colpa, mi sembrava più terribile di tutti gli orrori del fronte. E poi, dove tornare? Chi aveva bisogno di me, chi mi amava ancora? Per chi e per che cosa dovevo vivere? Se essere coraggiosi non significa altro che non aver paura, posso onestamente affermare di essere stato davvero coraggioso sul campo, perché persino ciò che ai più valorosi dei miei compagni appariva peggio della morte, persino la probabilità di essere storpiato o mutilato non mi spaventava. Probabilmente avrei considerato come un castigo, come una giusta vendetta diventare io stesso uno storpio impotente, oggetto della pietà altrui, perché la mia era stata troppo vile e troppo debole. Se la morte non mi volle, non è stata colpa mia. Io le sono andato incontro molte volte col freddo sguardo dell’indifferenza. Ogni volta che c’era un’azione difficile da compiere, quando si chiedeva un volontario, io mi offrivo; dove la battaglia era più pericolosa, io mi sentivo a posto. Dopo la prima ferita mi feci trasferire fra i mitraglieri e più tardi nell’aviazione. Pare che con i nostri apparecchi scalcinati abbia fatto delle cose straordinarie. Ma sempre, quando leggevo in un ordine del giorno la parola “valore” unita al mio nome, mi sembrava di commettere una frode. E se qualcuno guardava con troppa insistenza le mie decorazioni, mi giravo subito.

Passati quegli infiniti quattro anni, scoprii con mio stupore che potevo ancora vivere nel mondo di prima, perché tutti noi che torniamo dall’inferno diamo alle cose un nuovo valore. Avere sulla coscienza la morte di una persona per uno che tornava dalla guerra mondiale era cosa ben diversa che per un uomo del mondo della pace: la mia colpa privata era completamente diluita in quell’immenso lago di sangue, poiché lo stesso io, i miei stessi occhi, le mie stesse mani, avevano posizionato il cannone che uccise a Limanova la prima ondata di fanteria russa davanti alle nostre trincee; io stesso avevo visto con il cannocchiale gli occhi orrendi di quelli che erano stati uccisi da me e feriti da me, che gemevano per ore impigliati nel filo spinato prima di morire miseramente. A Gorizia avevo abbattuto un aeroplano. Tre volte girò su se stesso prima di precipitare in fiamme sulle Alpi e noi stessi poi cercammo sui corpi carbonizzati e ancora orrendamente fumanti le piastrine di riconoscimento. Migliaia che marciavano in fila con me avevano fatto la stessa cosa col fucile, con la baionetta, col lanciafiamme, col cannone, coi pugni; centinaia di migliaia e milioni della mia generazione in Francia, in Russia, in Germania. Un delitto di più, una colpa personale privata, che valore poteva avere di fronte alle migliaia di delitti di questa fulminea e cosmica distruzione di massa e di annientamento di vite umane, il più orribile massacro che la storia registri finora?

E poi, altro sollievo: nel mondo in cui ritornavo non c’era più nessun testimone a mio carico. Nessuno poteva accusare di viltà chi si era distinto per speciale valore, nessuno mi poteva chiamare bugiardo e debole. Kekesfalva era sopravvissuto solo pochi giorni alla morte della figlia. Ilona, moglie di un oscuro notaio, abitava in un villaggio jugoslavo, il colonnello Bubenčič si era ucciso sulla Sava, i miei camerati erano caduti o avevano da tempo dimenticato il piccolo episodio, e tutto quello che c’era prima era diventato nullo e privo di valore in quei quattro anni apocalittici, come il nostro denaro fuori corso. Nessuno poteva accusarmi né condannarmi, ero come un assassino che ha sepolto in una macchia la sua vittima e la neve comincia a cadere sul tumulo fitta, bianca, pesante; lui sa che per mesi questo tappeto protettore si stenderà sul suo delitto e che poi ogni traccia scomparirà per sempre. Così ripresi coraggio e ricominciai a vivere. Visto che nessuno me la ricordava, dimenticai io stesso la mia colpa, poiché il cuore ha la capacità di rimuovere quello che vuole dimenticare intensamente.

Solo una volta il ricordo è tornato a galla dall’altra riva. Ero in platea all’Opera di Vienna, in una poltrona d’angolo dell’ultima fila, per risentire l’Orfeo di Gluck, la cui pura e contenuta tristezza mi commuove più di qualsiasi altra musica. Il preludio era appena terminato e, sebbene nella breve pausa non si riaccendessero le luci, si permetteva però ad alcuni ritardatari di raggiungere i propri posti. Due di questi, un signore e una signora, si avvicinarono alla mia fila.

«Permette?» disse il signore inchinandosi cortesemente. Senza curarmi di lui e senza guardarlo mi alzai per lasciare libero il passo. Ma invece di mettersi subito nel posto vuoto accanto a me, lui mandò cautamente avanti la signora con mani premurose, guidandola; le mostrò il posto facilitandole insieme la strada, abbassando con cura il sedile e aiutandola a sedersi. Questa specie di attenzione era troppo insolita per non colpirmi. “Oh, una cieca!” pensai, e senza volerlo guardai pieno di simpatia da quella parte. Allora il signore abbastanza corpulento si sedette vicino a me, e con una stretta al cuore lo riconobbi: Condor! Il solo uomo che sapeva tutto, che conosceva la profondità della mia colpa, era seduto così vicino che potevo sentire il suo respiro! L’uomo, la cui pietà non era stata, come la mia, debolezza omicida, ma forza di sacrificio, rinuncia di sé; il solo uomo che mi poteva giudicare, il solo di fronte al quale provavo vergogna. Quando nell’intervallo le luci si fossero riaccese, mi avrebbe subito riconosciuto. Cominciai a tremare e mi misi in fretta la mano sul viso, per essere sicuro che non mi riconoscesse al buio. Non sentii più neppure una nota dell’amata musica, tanto violentemente mi batteva il cuore. La vicinanza di quell’uomo, l’unico, l’unico sulla terra che davvero mi conoscesse, mi opprimeva. Quasi fossi seduto completamente nudo al buio in mezzo a tutta quella gente ben vestita e rispettabile, tremavo già al pensiero del momento in cui la luce abbagliante mi avrebbe rivelato. E così, nel breve intervallo, prima che le luci si riaccendessero e mentre il sipario stava calando sul primo atto, abbassai la testa e scappai via, abbastanza in fretta, credo, perché non potesse vedermi e riconoscermi. Da quel momento, però, mi sono reso conto che nessuna colpa è perdonata finché sopravvive nella coscienza.



* Dal tedesco auch dabei, espressione abbreviata per “Ci sono”, “Eccomi”.





Indice


L'impazienza del cuore





